---
title: "Luxusná medicína a dožitie sa tisíc rokov"
date: 2016-11-15 15:41
comments: true
categories: blog
image: /posts/2016-11-15-luxusna-medicina-a-dozitie-sa-tisic-rokov.jpg
tags:
 - biohacking
 - slovak
---

Tento blog je reakciou na [skvelý článok](https://dennikn.sk/blog/zapisky-z-buducnosti-3-digitalna-biologia-a-medicina/)
(respektíve skvelú sériu) Michala Meška Zápisky z budúcnosti. V treťom dieli svojej reportáže zo Singularity
University sa venuje Digitálnej biológii a medicíne. Článok je skvelý, odporúčam prečítať. Reagujem len
na veci, s ktorými nie úplne súhlasím.

Medicína ako luxus
==================

Druhá vec čo sa mi nepáči zo zápiskov je "strašenie ľudí" tým, že niečo je drahé a dostupné len
pre bohatých. To, že je niečo luxus teraz znamená, že do toho tečú peniaze a to presne umožňuje
ten exponenciálny rozvoj. To je to, čo ľudia pri tom exponenciálnom rozvoji nechápu, že on sa
nedeje automaticky, nie je to prírodný jav. Je výsledkom práce ľudí. Moorov zákon funguje vďaka
konkurencii, trhu a snahe podnikateľov zarobiť peniaze. Keď nás prestane zaujímať zvyšovanie výkonu
procesorov a prestaneme si kupovať stále lepšie zariadenia, výkon prestane a ľudia sa budú venovať
niečomu inému. A práve bohatí majú unikátnu a trochu "nespravodlivú" schopnosť nasmerovať energiu
ľudí ku konkrétnemu rozvoju. Túto schopnosť majú samozrejme aj chudobnejší ľudia, len ich treba
trochu viac (ak chceš zarobiť peniaze, pomôž trochu miliarde ľudí alebo pomôž veľmi sto ľuďom).

A tú prácu na rozvoji financujú early adopters a podnikatelia, ktorí riskujú.
Sekvencia prvého genómu stála miliardy, ale keby tie miliardy na začiatku niekto nezaplatil,
tak to teraz určite nestojí 3000 USD (takú komerčnú ponuku, ktorá zahŕňa aj vysvetlenie čo tie
gény pre mňa znamenajú, som dostal pred dvoma mesiacmi).
Takže netreba sa toho báť, práve naopak, to že je niečo teraz luxus je super,
lebo vďaka tomu to zachvíľu bude môcť mať každý. Čo by dal francúzsky kráľ za moderného zubára...

Aby som toľko nekritizoval, toto bola v pôvodnom článku drobná poznámka a naozaj odporúčam celú
sériu, obzvlášť ak ste v exponenciálnej budúcnosti nováčikovia.

Rovnosť
=======

Ešte sa vyjadrím k strachu z "roztvárajúcich sa príjmových nožníc" a súvise tejto problematiky s medicínou,
ktorá má potenciál tieto nožnice ešte viac roztvoriť - bohatí budú ešte zdravší, inteligentnejší, ...

V prvom rade si treba uvedomiť, že aj napriek tomu, že nožnice sa roztvárajú, spodná časť nožníc
ide v reálnych príjmoch stále hore. Nie je teda pravda, že bohatší sú bohatší a chudobní sú chudobnejší.
Bohatší sú bohatší a [chudobnejší sú tiež bohatší](http://www.iness.sk/stranka/11092-Chudoba-straca-dych.html).

Podľa mňa ak na tých rozdieloch naozaj záleží (čo podľa mňa až tak nezáleží), je dôležité uvedomiť si, že
to, čo sa deje je, že ak chceme vôbec rozmýšľať o zatváraní nožníc, tak tak, že chudobných posunieme vyššie,
nie tak, že bohatých spravíme chudobnejšími. Prečo?

Lebo luxus plodí technologický pokrok. A technologický pokrok je práve to, čo tú chudobu ničí. Nie, nie sú
to šikovné zákony, daňová redistribúcia ani tlačenie peňazí a politiky centrálnych bánk. Tomu, že zachvíľu
bude na Internete každý - dokonca aj tí, ktorí nemajú doma tečúcu vodu vďačíme za to, že podnikatelia
investovali do rozvoja technológií. A tí to robili preto, lebo bohatší podnikatelia a menežéri si kupovali
tie hrozné veľké telefóny v 90-tych rokoch. Všetci im závideli alebo na nich nadávali, ale váš pekný shiny
Android alebo iPhone, ktorý máte vo vrecku by bez toho existovať nemohol. Momentálne najlacnejší nový
smartfón, je [Freedom 251](http://indianexpress.com/article/technology/tech-reviews/ringing-bells-freedom-251-review-delivery-date-price-specifications-features-2974999/), ktorý stojí $4 (!). Je trochu ťažké ho zohnať
a bolo to skôr promo ich výrobcu, ale faktom je, že ceny smartfónov
radikálne klesajú (a o použitých ani nehovorím). Smartfón nie je len na Facebook, ale napríklad
na informácie o zdraví. Smartfón umožní ľuďom učiť sa nové veci (Internet je komunizmus na vedomosti), 
produkovať a vyhrabať sa z chudoby. Je to extrémne dôležité.

Ďalej je dôležité uvedomiť si ako bohatí míňajú peniaze. Je dôležité, či ich dajú na plastické operácie
seba alebo svojich 20 ročných trophy-wives alebo či ich venujú svojmu zdraviu - zvýšeniu dĺžky života,
zvýšeniu kvality života alebo dokonca aj svojej inteligencie. Ak to robia, smerujú zdroje iných ľudí k tomu,
aby do týchto oblastí investovali. Podnikateľ chce zarobiť, jeho zákazníci to financujú. (Ešte to financujú
aj "VCs" za lacné zlé peniaze, ale z toho je veľká väčšina malinvestments - napríklad Obamove skvelé
štátom podporované startupy na solárnu energiu, ktoré skrachovali).

Treba si uvedomiť, že taký Warren Buffett toho nezje oveľa viac ako priemerný obyvateľ Luniku IX. Ak má
Warren Buffett peniaze v banke, znamená to, že si odtrhol od úst, nekúpil si jachtu a teda sa dočasne
vzdal spotreby vzácnych zdrojov. Je skvelé, keď bohatí šetria a ešte lepšie keď investujú do seba, lebo
tým nepriamo investujú aj do nás ostatných. Každý chce peniaze Warrena Buffeta, preto je skvelé, ak Warren
Buffett chce žiť 1000 rokov, lebo šanca, že sa dožijeme 1000 rokov sa zvýši aj pre nás všetkých.

Momentálny štandardný big pharma model (pozrime sa koľko ľudí má chorobu, vynásobme počet chorých
arbitrárnou sumou za liek, ktorú si určíme a použime štát na zakázanie konkurencie) trošku hnije. "Občianska
veda" (v úvodzkovkách lebo podľa mňa je jedno, či je niekto občan, dôležité je čo robí), grass-roots
medicína (ako napríklad terapia kmeňovými bunkami - kde nie je čo patentovať, kmeňové bunky majú ľudia
v sebe a netreba na to žiadne medikamenty), crowdfunding a modely ako X-Prize a túžba bohatých
po nesmrteľnosti a vyššej inteligencii - všetko umožňuje naštartovať tú exponenciálu v medicíne, ktorú všetci
chceme vidieť.

Prestaňme sa báť bohatých, prestaňme im závidieť, začnime ich podporovať a možno vďaka tej ich špeciálnej
moci - že sú schopní zamerať "sústredenie" spoločnosti (to, čomu ľudia venujú čas, ako sa využijú vzácne
zdroje) na to, po čom túžia - budeme žiť tisíc rokov. Aj privatizačný zbohatlík chce tak dve vily, dve jachty,
tri drahé autá a jednu helikoptéru. Potom ho začnú zaujímať vredy v žalúdku, to, že nevidí tak ako za mladi
a to, že ten stres, ktorý v sebe celý život hromadil ho pomaly zabíja. Dovoľme mu tento problém vyriešiť.

P.S.: Kľúčom k dožitiu sa dlhého veku (môj cieľ je 1000 rokov) je dožiť
sa času, kedy budú dostupné technológie, ktoré to umožnia. "Žiť
dostatočne dlho na to, aby ste žili naveky". Sada mojich vychytávok, na
ktoré ste nemuseli byť privatizačným podnikateľom, aby ste si ich mohli
dovoliť je v mojej prednáške [Biohacking: Ako sa dožiť 1000
rokov](http://juraj.bednar.sk/talk/2016/04/12/biohacking-ako-sa-dozit-1000-rokov/),
pozrite si ju, je zadarmo. O tom, že to nie je len o prežití, ale o
kvalite života a produktivite [hovorím viac aj v ďalej prednáške, ktorá je o
hackovaní mozgu a
produktivity](http://juraj.bednar.sk/talk/2016/02/10/biohacking-neurofeedback-meditacia-eeg-a-hacking-mozgu/). A ak vás táto téma naozaj zaujíma, pridajte sa do československej [Biohacking skupiny
na Facebooku](https://www.facebook.com/groups/555837574564696/).


P.P.S.: Veľa z toho čo hovorí Peter Diamandis a čo spomína Michal Meško je zatiaľ wishful thinking.
Len príklad: využil som asi všetky dostupné
genetické horoskopy (vrátane spomínaného [Athletigen](http://athletigen.com)). Majú veľmi
nekonzistentné výsledky, nie sú zintegrované s fenotypom a ostatnými dátami. A momentálne
nevieme vyhodnotiť “váhu” jednotlivých génov. Keď mám tri gény podporujúce výkon v silových
športoch a jeden ktorý náš výkon zoslabuje, čo to pre mňa znamená?
(Závisí od toho aká je ich expresia). Peter Diamandis je nadšenec, veľmi ma to baví čítať,
ale viac pracuje s tlačovými správami ako so skúsenosťami s použiteľnosťou produktov. V jeho
newsletteri Abundance Insider, ktorý pravidelne čítam hovorí o technologických vynálezoch, ale
tie sú väčšinou v štádiu "Proof of concept" na univerzite alebo ako startup nápad, nie ako niečo
prakticky realizované. Aj napriek tomu je skvelé tomu venovať pozornosť,
lebo vidíme, čo sa deje. Len je dôležité uvedomiť si, že nie všetko, čo
sa dostane do štádia proof of concept na univerzite je možné pretaviť to
funkčného a trvalo udržateľného (teda ziskového) produktu alebo služby.

