---
title: "Majú byť transakcie súkromných osôb súkromné alebo verejné?"
date: 2018-12-26 11:00
comments: true
categories: blog
image: /posts/2018-12-26-transparentnost-sukromnych-penazi.jpg
---

Transparentnosť je často diskutovaná téma, hlavne v časti progresívnej
ľavice. Je to snaha vytvoriť spoločenský tlak na to, aby ľudia so
svojimi peniazmi nerobili "zlé veci". Aby si nekupovali drogy, aby
nekrátili dane, aby boli viditeľné všetky ich úplatky, platby v bordeli,
aby každý videl ich zlé správanie. Myšlienka to nie je nová, v spojení s
blockchainom som ju počul na holandskej hackerskej konferencii
Hacking at Random v roku 2009, kedy prednášajúci vymyslel "potrojné
účtovníctvo", kde tretia strana je verejnosť, ktorá vidí na blockchaine
do všetkých pohybov. [Podobný
nápad](https://dennikn.sk/blog/1312754/kryptomeny-a-blockchain-riesenie-problemov-sucasneho-sveta/)
mi poslal Peter Boško - a tento blog je primárne reakciou na jeho
článok.

<!--more-->

Čo si o tomto nápade myslím? Podľa mňa je to najrýchlejšia cesta do finančnej diktatúry a
absolútnemu odstráneniu slobody. Teda ak by sa to podarilo, čomu neverím.

Tak ako nechcem, aby niekto čítal moje e-maily, sú moje transakcie súkromné a chcem, aby také
ostali. Prečo? Poďme sa pozrieť na ideu transparentnosti.

Idea transparentnosti je založená na tom, že ak bude všetko viditeľné, "zlí" ľudia sa pôjdu hanbiť
do kúta a nebudú robiť zle. To je ale veľmi hlúpa myšlienka - transakcie sú pre niektoré inštitúcie
viditeľné stále (po zavedení posledných regulácií už bankové tajomstvo neexistuje).
Tie zlé transakcie aj napriek tomu, že sú viditeľné, sa stále dejú. Ako je to možné? Jednoducho sa
zabalia do inej ekonomickej aktivity a niekto na tom zarobí percentá (napríklad [nedávno padlo
takéto podozrenie na Deutsche Bank](https://www.bloomberg.com/news/articles/2017-12-21/jpmorgan-controls-faulted-by-swiss-in-1mdb-money-laundering-case).
Alebo [JP Morgan](https://www.bloomberg.com/news/articles/2017-12-21/jpmorgan-controls-faulted-by-swiss-in-1mdb-money-laundering-case). Alebo [HSBC, Wachovia, Standard Chartered](https://www.int-comp.com/ict-views/posts/2016/07/22/top-5-money-laundering-cases-of-the-last-30-years/). Alebo [Estónska pobočka Danske bank](https://www.theguardian.com/business/2018/sep/21/is-money-laundering-scandal-at-danske-bank-the-largest-in-history) - áno, estónsko, všade uvádzané ako príklad transparentnosti a funkčného e-governmentu).

Ako je to možné? Aj s plnou viditeľnosťou nejaký obskúrny option trade
vie presunúť obrovské množstvo bohatstva, ale pre kohokoľvek, kto nevie presne čo sa udialo
to vyzerá ako bežná ekonomická aktivita.

Alebo inak - existuje niečo ako "správna" a "nesprávna" ekonomická
aktivita?

Koľko má stáť licencia na softvér na predikciu rýchlosti
rozmnožovania kombuchy na základe teploty a množstva cukru? Nikto nevie, podstatní sú len
ekonomickí aktéri (kupujúci a predávajúci) - a to, či sa na obchode dohodnú. To, že v
skutočnosti je 95% z toho platba za kokaín alebo úplatok za stavebné povolenie v Petržalke
nikdy nezistíme, keď sa pozrieme na transakciu samotnú, pretože nevieme
ako uvažujú ekonomickí aktéri.

Čiže - podľa môjho názoru, vidieť transakcie nestačí, museli by sme vidieť do mozgu ľudí,
ktorí obchodujú a rozhodujú sa a to je čisto subjektívna vec. Čo je pre niekoho ultra drahé
jazdené Lamborghini je pre iného super lacná kúpa. Idea transparentnosti je založená na tom, že
existuje nejaká objektívna "správna" cena, ktorá sa dá posúdiť zvonka. Ale to tak jednoducho
nie je.

Čo zavedením blockchainovej transparentnosti všetkých transakcií strácame?
Strácame tým obrovské množstvo slobody. Šedú ekonomiku považujem za
absolútne kľúčový prvok, ktorý je protipólom neprimerane vysokých daní. Ďalším protipólom
sú daňové raje - tie existujú len preto, že existujú daňové peklá. Čím
vyššie dane, tým viac ľudí si proste povie "stačilo" a presunie svoju
ekonomickú aktivitu inam - do šedej alebo čiernej ekonomiky alebo do
inej krajiny. "Daňový raj" je potom len krajina, ktorá má priaznivejšie
podmienky.

Po zavedení "rovnej dane" (19% daň z príjmu) u nás
veľa ľudí prestalo "optimalizovať" dane a vymýšľať, lebo si povedali, že je jednoduchšie zaplatiť jednu
fixnú dať a počítať s ňou. Ľahšie sa kalkulovalo. Do cien jednoducho viem zakalkulovať dane, ktoré zaplatím
- na to ale potrebujem dopredu vedieť, akú časť ceny tvoria dane. Pri
progresívnych daniach sa to robí ťažšie. Ak by niekto zvýšil dane, časť ľudí sa presunie
do šedej alebo čiernej ekonomiky. A tu platia dve veci:

1.) Šedá ekonomika sa nevytratí tým, že sa zavedie blockchain. Ľudia nie sú hlúpi, ak chcú
byť v šedej ekonomike, začnú obchodovať so zlatom, vymienať si tovary za iné tovary (barter)
a podobne. Zvyšuje to transakčné náklady, ale to neznamená, že šedá alebo dokonca čierna
ekonomika zmizne. Dokonca ak sa takéto obchodovanie zakáže, bude fungovať ešte lepšie
([proof of crime](https://medium.com/@pavol.travnik/why-anonymous-cryptocurrencies-are-antifragile-bc0bac0da617)).

Príklad: Uber je napríklad v Kolumbii alebo v časti Bali úplne zakázaný. Aj
napriek tomu tam funguje, všetci ho vnímajú ako užitočný nástroj, má pozitívnu reputáciu
v spoločnosti a šedá ekonomika tak prosperuje, ľudia ju nevnímajú ako niečo zlé.

Ak vytlačíme ekonomické aktivity do šedej alebo čiernej ekonomiky, ľudia
zistia, že si tam dokážu zaobstarať to čo potrebujú za polovičné ceny,
určite nepôjdu bojovať za transparentný štát - a ak áno, aj tak si
vyberú radšej 50% zľavu ako bloček. Teda až na [kaviárovú
ľavicu](https://en.wikipedia.org/wiki/Gauche_caviar), ktorá sa aj u nás
hrnie do parlamentu. Pohľad z rodinnej vilky na Kolibe na to, aké by
mali byť vysoké dane je o dosť iný ako pri pohľade [na skutočnú cenu
štátu](http://cenastatu.sk/).

2.) Šedá ekomomika je protiváhou zlých štátnych opatrení. Vytvára jednu stranu [Lafferovej
krivky](https://cs.wikipedia.org/wiki/Lafferova_k%C5%99ivka). Z tohto
pohľadu je dôležitým prvkom, ktorý brzdí nenásytný štát, ktorý bez
ohľadu na to, koľko daní vyberie, vždy minie viac. Len ekonomická
realita ho zabrzdí a jednou z najdôležitejších súčastí ekonomickej
reality sú ľudia, ktorí si povedia "stačilo, odteraz svoju produktivitu
nevenujem na dotovanie stratových železníc, ale na to, aby som
naplňoval svoje potreby".

Je to jeden zo základných prvkov, vďaka ktorému si štát nemôže nastaviť ľubovoľné dane.

Preto pevne dúfam, že sa takýto nápad "blockchainovej transparentnosti" nikdy nepodarí.
Štát má byť transparentný, súkromný sektor má zverejňovať toľko, koľko chce.
Za mňa osobne, ak by moje ekonomické aktivity mali
byť niekde zverejnené, odchádzam produkovať do slobodnejšej ekonomiky, kde je zachované
moje súkromie. A pevne verím, že také budú existovať. Našťastie máme
krypto technológie, ktoré dávajú nádej, že také niečo bude možné aj
naďalej.

P.S.: Tejto téme a podobným témam sa budem venovať v mojej novej knihe s
pracovným názvom **"Financial surveillance and crypto utopias: Value
proposition of cryptocurrencies"**. Ak chcete vedieť, kedy bude
dostupná, [prihláste sa do môjho
newsletteru](https://juraj.bednar.io/category/podcast/).
