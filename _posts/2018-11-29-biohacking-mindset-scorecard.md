---
title: "Biohacking scorecard"
date: 2018-11-29 10:00
comments: true
categories: blog
image: /posts/2018-11-29-biohacking-mindset-scorecard.jpg
---

Koľko z nášho správania ovplyvňuje mindset? Podľa mňa veľmi zásadnú
časť. Nastavenie mysle je úplným základom úspechu. Pre biohacking meetup
v Paralelnej Polis som vytvoril prvý mindset scorecard, ktorý vám pomôže
identifikovať mindset, v ktorom sa nachádzate a možné mindsety, ktoré sú
lepšie - aspoň podľa mňa. Ak identifikujete lepší mindset v danej
oblasti, rovno viete ako sa môžete zlepšovať.

<!--more-->

Mindset nám hovorí niečo o správaní. Spôsob ako si môžete vytvoriť
takýto scorecard v akejkoľvek oblasti je jednoduchý - identifikujete
svoje najhoršie a najlepšie skúsenosti - buď u seba alebo s inými ľuďmi.
Väčšinou vám z toho vypadne niekoľko možných spôsobov rozmýšľania.

Po tom ako sme v Bitcoin Coffee vyladili menu tak, aby podporovalo
duševný a telesný výkon, ľudia z neho neboli unavení nám niekto napísal
"a máte niečo aj pre nás normálnych?". V komunite sme mali na to
niekoľko reakcií, ale pre mňa to poslúžilo ako zdroj pre najhorší
mindset o jedle. Pre mňa je jedlo niečo, čo musí podporovať všetko - nie
je to len zdroj energie (kalórií), ale aj vitamínov, minerálov,
esenciálnych aminokyselín, výživa pre mikrobióm, stavebné látky pre
neurotransmitery, hormóny, nové bunky a podobne.

Zároveň by jedlo nemalo obsahovať nič, čo u väčšiny ľudí spôsobuje
zápaly, prípadne iné nepríjemné reakcie tela. Toto je pre mňa pozitívny
mindset - chcem aby to, čo jem podporovalo všetko to, čo robím.

"Minority rule" (pravidlo menšiny) hovorí, že človek, čo je všetko môže
jesť aj zdravé a výživné jedlo, ale opačne to nefunguje. Človek, čo
denne je rožky s treskou kľudne môže zjesť aj chutný low-carb vegan
cheesecake (z kešu orechov, "doba kešu" je stále tu!). Ale ak je niekto
vegán, nedá si tresku, ak niekto nezvláda alebo nechce požívať extrémne
množstvá cukru, nedá si rožky. Ak má niekto intoleranciu na lepok, tiež
si nechce dať rožok.

Ľudia s podľa nás správnym mindsetom si u nás niečo nájdu, ale ľudia s
nesprávnym mindsetom tiež neodídu hladní.

Toto ma viedlo k vytvoreniu mindset scorecard v ostatných oblastiach.
Použitie je jednoduché - v každom riadku identifikujte mindset, ktorý je
najbližšie tomu, ktorý máte. Potom si prečítajte tie, ktoré sa
nachádzajú ďalej napravo od neho a ak vám príde niektorý z nich
užitočný, dajte si ho ako cieľ. Keď si ho prečítate, viete presne, čo
máte robiť. Nie sú to konkrétne techniky, tie sa menia a budú pre
každého iné, ale užitočné mindsety sú prenositeľné.

[Mindset scorecard si môžete stiahnuť a vytlačiť
tu](https://juraj.bednar.io/assets/biohacking-bratislava/biohacking-mindset-scorecard.pdf)
alebo ho môžete dostať u nás v [Bitcoin Coffee v Paralelnej Polis
Bratislava](https://paralelnapolis.sk/) zadarmo na bare.
