---
title: "Prečo som libertarián"
date: 2017-03-08 22:40
comments: true
categories: blog
image: /posts/2017-03-08-preco-som-libertarian.jpg
tags:
 - slovak
---

Toto je voľná reakcia na [blog Miša Trubana](http://www.truban.sk/preco-som-prestal-verit-v-libertarianske-nabozenstvo/) a na jeden podľa mňa trápny status o libertariánoch a akademických tituloch (ten s Mišom nemá nič spoločné). Voľná reakcia preto, lebo poprvé rešpektujem, že to Michal tak úprimne napísal a teda sa nebudem vyjadrovať k jeho jednotlivým postojom, je to jeho pohľad a rešpektujem, že si svoje hodnoty zvolil takto. Bál sa, že ho za ten blog budú hejtovať jeho libertariánski kamaráti, ale nemyslím si, že je na to akýkoľvek dôvod - každý človek je iný a pre každého je dôležité niečo iné.

Na jeho blogu ma zaujalo to, že mnohé z dôvodov, ktoré uvádza mňa práve
viedli k tomu, aby som "veril v libertariánske náboženstvo". V jednej
epizóde podcastu, ktorú pripravujem sa budeme venovať podnikateľskému
aktivizmu. O morálnych aspektoch som [písal v predchádzajúcom blogu](https://juraj.bednar.sk/blog/2017/01/05/moralka/),
len zopakujem, že som presvedčený, že s túžbou po slobode a so
základnými morálnymi hodnotami sa človek buď narodí alebo je ich
minimálne ťažké zmeniť. Samozrejme, aj na samotné "chuťové poháriky"
morálky reaguje každý inak. Takže chápem, že nie každý bude libertarián.
Ale treba pochopiť, že istá časť populácie má hodnotu slobody veľmi
vysoko a sú proste "pankáči" :).

Čo vieme a čo nevieme
=====================

Začnem tým, že obdivujem Mišovu pokoru, ale nechápem ako ho dohnala k
tomu, že mu príde ako dobrý nápad na jej základe založiť politickú
stranu. Hovorí, že pri podnikaní zažil jeden fail za druhým - ak
podnikáte, tak to veľmi dobre poznáte. Prídete so super nápadom, chcete
niečo urobiť, vyriešiť nejaký problém, alebo len vyskúšať niečo nové. Je
to tutovka, každý to bude chcieť. Lenže tí ľudia o tom nevedia, tak
idete robiť marketing. A majú vás všetci na háku (Michala na háku
nemajú, lebo marketing robia super).

Firma je riadený chaos. Bez ohľadu na to koľko motivačných príručiek si
prečítate, väčšinou horia strechy, všetko sa mení, neistota by sa dala
krájať a aj tak je niekto často nespokojný - zákazník, zamestnanci,
podnikateľ sám.

Toto je jedna o skúseností, ktorá ma dohnala k tomu, aby som sa stal a
ostal libertariánom. Viem, že je lepšie nájsť si svoj niche. Veľa ľudí
vie, akých zamestnancov nechce, ja viem, akých _zákazníkov_ nechcem. A
nie, nie sú to len neplatiči. Vo firme by som mal vedieť dobre riešiť
sadu problémov pre úzku skupinu ľudí. Túto skupinu môžem rozširovať,
zužovať, experimentovať s ňou (u mňa jeden z týchto experimentov bola aj
práca pre štátnych zákazníkov). Podnikanie sa vyznačuje neistotou,
chaosom, experimentami a tie sú väčšinou neúspešné.

Čo mi vadí na tradičnom politickom zriadení je práve ten nedostatok
pokory. Viera v to, že "keď som dosiahol úspech v podnikaní, dokážem to
lepšie". Nie, nemyslím si, že každý štátny úradník je hlupák... aj keď
jedno z mojich hobby je vysvetľovať im, aby si našli prácu, kde ich
odmena závisí od toho, čo prinesú a s touto stratégiou som pomerne
úspešný :).

Budem trochu parafrázovať jednu časť Mišovej knihy (o marketingu a
budgete) - prečo si ktokoľvek z Progresívneho Slovenska myslí, že
spoločnosť dokáže riadiť lepšie ako doterajší kariérni politici? Len
preto, lebo majú lepšie zadefinované hodnoty a online diskusnú komunitu?
Lebo chcú niečo zmeniť?

(Mimochodom, práve prečítanie diskusie pod návrhom riešenia
nezamestnanosti ma preplo z módu "uvidíme, čo sa stane a čo chalani
dokážu" do módu "dúfam, že nikto z tých ľudí, ktorí tam diskutujú nebude
mať v rukách žiadnu reálnu moc").

Myslím si, že snaha veci zlepšovať je chvályhodná. Ja osobne oveľa viac
oceňujem jasný a priamočiary proces podnikateľského aktivizmu (kam rátam
aj neziskový sektor). Zlepšujeme spoločnosť. Keď sa nám to nepodarí, tak
sme zbytočne minuli peniaze, keď sa nám to podarí, získame na tom, ale
zároveň získajú ľudia, ktorí sa o tú zmenu nijak nepričinili.

Firmy riešia nezamestnanosť oveľa lepšie ako centralizované návrhy.
Navyše v dnešnej dobe stačí naskočiť na exponenciálu - treba naozaj ľudí
sťahovať z regiónov, keď im možno na veľa vecí stačí virtuálna realita,
vzdialená práca, prípadne lokálna implementácia? Načo zamestnávať ľudí
vo fabrikách, keď už teraz predpokladáme, že vo fabrikách budú pracovať
roboty a nie ľudia? Je množstvo problémov, dokonca aj globálnych
problémov, ktoré sa postupne dajú riešiť pomocou úspešných a ziskových
firiem. Nezamestnanosť je jedným z týchto problémov. Jeden môj známy sa
rozhodol riešiť problém, že z krajiny kde sa narodil odchádzajú múdri a šikovní
ľudia do zahraničia. Vyriešil to tak, že svoj (vtedy) startup presunul z
USA naspäť domov a teraz spôsobil presne opačnú situáciu - vytvoril tak
atraktívnu firmu, že američania a kanaďania (a ľudia z ďalších 30
krajín) sa sťahujú do Ázie preto, lebo chcú robiť v tejto kúl firme.
(Určite pomáha aj to, že nikto z nich nemusí platiť dane z príjmu).

Tým chcem povedať dve veci: Myslím, že z pokory voči tomu, čo nevieme a koľko
veľa chýb robíme vyplýva to, že by sme mali riešiť veci, ktoré vnímame
ako problémy a robiť to na svoje triko. Máme oveľa väčšiu šancu, že to
zvládneme a keď to pokašleme, nič také hrozné sa nestane.

Druhá vec je, že to podstatné, čo sa deje nevidíme - to, že sebecky
motivovaní podnikatelia riešia naše problémy považujeme za samozrejmosť.
Uvedomil som si to pri jednej konverzácii pri návšteve Ázie, kde mi
kamarát vysvetľoval, že už nechce navštevovať zaostalé krajiny. Trápi ho
miestna úroveň korupcie, sociálny systém, podnikateľské prostredie alebo
sila miestnej meny? Nie, zaujíma ho, nakoľko dokážu miestni podnikatelia
pokryť jeho potreby. Príde autobus načas a dopraví ma bezpečne kam chcem
ísť? (V časti Ázie o ktorej sa bavíme je väčšina dopravy súkromná) Majú
v reštaurácii jedlo, ktoré som ochotný zjesť? Sú ku mne ľudia milí alebo
ma okradnú? Čo dávajú v kine? Ako sa starajú o chudobných ľudí? Ako
vnímajú miestni ľudia spravodlivosť, je kradnutie tolerované (ľuďmi)?

Samozrejme, to ako sa v krajine cítime je dané kombináciou toho, aký je
tam štát a ako je rozvinutý súkromný sektor. Preto je krásne cestovať,
lebo ak idete mimo a je na titulke novín miestny obživený zombík Mečiar,
môže vám to byť jedno, neviete, či to nie je výherca súťaže predavač mesiaca.

Keď prejdete colnicou a colník vám neotravuje život, väčšina interakcií je
so súkromným sektorom - s ľuďmi. A to, akí sú, čo sú ochotní vám
poskytnúť a za akých okolností je 99% skúsenosti s danou krajinou.

Práve pri cestovaní si uvedomujem, že podnikateľ je pán - to, čo Michal
v blogu spochybňuje. Podnikateľ je pán nie preto, že je stopercentne
morálne čistý, nikdy neklamal a nikoho nepodviedol. Je pán preto, lebo
môj zážitok z krajiny je hlavne funkciou toho, ako je funkčný privátny
sektor.

Doma si to až tak neuvedomujeme, ale v "hladovej doline" sa cítime zle
preto, lebo je tam chudoba a chudoba tam je preto, lebo tam nič
nefunguje. Chlieb si treba objednať deň dopredu, doprava mešká,
predavačov iba otravujete a najvýnosnejší biznis tam je žobranie. A to
aj napriek tomu, že väčšina ľudí sú asi fajn a je dosť možné, že "za to
nemôžu", aj keď to je zase na dlhšiu debatu.


Evolúcia a libertariánska utópia
================================

Tým sa dostávam k téme, ktorú Mišo rozoberá vo svojom blogu - ak je tá
sloboda taká super, prečo nie je všade? Prečo evolúcia umožnila vzniku
skazeného štátu?

Myslím si, že sloboda je super a práve preto je všade. Na Slovensku sa
cítim slobodne, lebo si môžem robiť to, čo chcem, až na veľmi mizivé
promile výnimiek. Keď idem po ulici, cítim sa bezpečne a to aj napriek
tomu, že na ulici nepatroluje policajt, ktorý by ma aktívne chránil.
Lebo väčšine spoluobčanov nepríde ako dobrý nápad len tak ma prepadnúť a
zbiť. Ak to z času na čas urobia nejakí vypatlanci, veľmi málokomu príde
správne tento čin schvaľovať - bez ohľadu na to, čo sa stane v "trestnom
konaní".

Spomínaný zombie Mečiar a jeho amnestie vstali z mŕtvych a znova sa o
nich hovorí. Ja nepoznám človeka, ktorý by tvrdil, že je fajn, že sa
tento zločin nevyšetruje - a to je pre mňa dôležitejšie ako to, či sa
naozaj vyšetruje. Z môjho pohľadu ma zaujímajú najmä moje interakcie a
moje okolie - akými ľuďmi sa obklopujem. Na to mám jednak vplyv a je to
jeden z mála dôvodov, prečo som z tejto krajiny neodišiel. Mám pocit, že
sú tu skvelí ľudia. (Na druhej strane "blbcov" na Facebooku nekompromisne
blokujem, takže si robím príjemnú bublinu. Aj svoje sociálne interakcie
mám pod kontrolou a keď sa niekde ku mne nesprávajú milo, už tam
neprídem:).

Tým chcem povedať, že je to presne opačne ako hovorí Michal vo svojom
blogu, až na malé výkyvy (ktoré sú vždy súčasť evolúcie - mutácie) tu máme slobodne interagujúcich ľudí.
Ako každý komplexný systém, aj ľudská spoločnosť má variabilitu, ale mám
pocit, že sa dostávame do tradičného bodu zlomu. Nie, nepríde po ňom
libertariánska utópia, vidím to skôr na ďalšiu dobu temna. Ale tentoraz
bude trochu iná - práve vďaka technológiám, ktoré nám umožnia vytvárať
aj v silne centralizovanej spoločnosti ostrovy slobody.

Ja a moji kamaráti ich voláme Paralelní Polis. Zaujímavé je, že takéto
ostrovy slobody vždy existovali, termín Paralelní Polis pochádza konkrétne z
československého socíku (a jeho autorom je Václav Benda).

Takže - z môjho pohľadu evolúcia ukazuje, že až na lokálne fluktuácie
ľudia žijú prevažnú väčšinu času v slobode, môžu sa rozhodovať ako
naložia so svojim časom, prostriedkami, čo budú robiť. A o väčšinu tejto
slobody sa nezaslúžili, vyplýva z nastavenia spoločnosti.

Sme slobodní aj napriek demokracii, aj napriek centralizácii, aj napriek
korupcii a aj napriek policajtom a politikom. A tieto spomínané veci sú
prekážka v slobode a robíme s ňou presne to, čo robíme s každou
prekážkou - buď sa s ňou naučíme žiť alebo ju obídeme. Ja policajtov
napríklad obchádzam pomocou Waze :).

Akademické tituly
=================

Dostávam sa k ďalšej časti, ktorá už nevyplýva z Mišovho blogu, ale týka
sa "libertariánskeho náboženstva" a akademických titulov prispievateľov Menej Štátu. Najprv si
povedzme, čím sa vyznačuje libertarián. Má veľmi vysokú potrebu
individuálnej slobody, veľmi často túto slobodu aj rešpektuje u druhých.
A potom taká drobnosť - odpor k autoritám. Pozrime sa ako to vyzerá v
takej libertariánskej utópii:

Cítil som sa skvele. Neviem, čo urobila s mojim telom, ale mal som
pocit, že všetko napätie zmizlo. Nie len napätie tela, ale aj také to
súženie, trápenie sa nad problémami sveta. Cítil som sa trochu 
"rozliaty", ale prítomný. Ponúkla sa, že mi to tu ukáže - som tu už
týždeň, ale zatiaľ som nevyšiel von - von zo svojej hlavy.

Vyšli sme z budovy, obuli sme sa (áno, v tomto poradí) a sadla si na bicykel.
"Zober si ktorý chceš" a ukázala na asi tucet nezamknutých bicyklov. Na
moju nevyslovenú otázku povedala: "Niektoré veci tu proste neriešime, lebo nemusíme. Predstav si to tu ako Galtovo
údolie, akurát bez tej potreby stále meniť niečo za niečo. V tomto
prípade je jednoduchšie sa zložiť na bicykle a jednoducho ich
rozmiestniť všade."

Z domu oproti vyšiel starší pán, usmiala sa a zamávala mu. Odmával a
uklonil sa smerom ku mne. Mal som pocit, že každý vie, že som tu. "To je náš
lekár, okrem iného tu študuje lokálne medicínske huby. Jednu z
nich som ti dala na ukľudnenie. Zatiaľ nikto presne nevie ako fungujú,
ale miestni ich používajú stáročia."

Usmial som sa, lebo to aspoň sčasti vysvetľovalo, ako som sa cítil. Išli
sme ďalej: "Táto budova je niečo ako vedecké centrum. Pracuje tu
niekoľko top vedcov na svojich projektoch." Pozrel som
sa na budovu, vôbec nevyzerala ako tradičné vedecké centrum, ale ani
nebola z vlnitého plechu ako býva v týchto končinách zvykom. "Aby si
rozumel, väčšina z ľudí, ktorí tu pracujú patria medzi špičku vo svojom
obore. Nemajú väčšinou žiadny akademický titul. Niektorí to skúšali a
nezvládli interakciu s autoritami. Chceli robiť to, čo zaujímalo ich, nie
zbierať akademické citácie pre svojich diplomových vedúcich. Väčšina
začala rovno podnikať a svoje vynálezy dávať k dispozícii na trhu,
aj keď väčšinou zatiaľ nachádzajú skôr niche markets a budujú
mikroznačky. Bitcoin transakcie a tak, pár ľudí, ktorí ich poznajú. Na
základe toho svoje produkty vylepšujú." - "Nie je to jednoduchšie s
vedeckými grantmi?", pýtam sa. "Jednoduchšie - ako sa to vezme. Ak je
tvoj cieľ niečo skúmať a napísať o tom vedeckú prácu, tak možno áno. Ale
aká je cena? Stratiť kontakt s realitou, zacykliť sa vo 'vedátorovaní' a
naháňať citácie, opakovať každý semester dookola to isté študentom,
riešiť vnútornú politiku školy a smerovať svoju energiu podľa grantových
komisií? Sú ľudia, pre ktorých je sloboda robiť to, v čom vidia zmysel
jednoducho dôležitejšia".

Ciele libertariánov
===================

Jeden môj kamarát, vyštudovaný aj praktizujúci ekonóm mi raz povedal, že
základným predpokladom toho, že si dobrý ekonóm (rakúskej školy) je to, že neštuduješ
na štandardnej ekonomickej škole alebo si ochotný zabudnúť, čo do teba
hustili. Veľmi ma nedávno pobavil článok [Nassima Nicholasa
Taleba: Surgeons should not look like surgeons](https://medium.com/incerto/surgeons-should-notlook-like-surgeons-23b0e2cf6d52#.d67c6itvv). Teda
konkrétne tento obrázok s popiskom "Ako by sa mali obliekať ekonómovia":

<img src="/images/posts/2017-03-08-preco-som-libertarian-taleb.jpg" alt="Porovnanie kvality fotografií"/>

Či už vnímame hodnotu ekonomického vzdelania rovnako alebo nie,
dostávame sa k otázke - mali by nedoštudovaní ekonómovia rozprávať o tom
ako má fungovať štát? Nie je to predsalen znova o tej pokore, o ktorej
píše Michal? (A ešte: Mali by podnikatelia v IT sektore zakladať politickú
stranu?)

Odpoveď samozrejme závisí od toho, aké má človek ciele. A ak niekto
nevie o tom, aké má iný človek ciele, robí jednu zásadnú chybu a to je
tá, že hodnotí výsledok na základe toho, aké ciele prisudzuje niekomu
inému. (Nemôžem zistiť, či "produkt spĺňa špecifikáciu", keď som
špecifikáciu nečítal, môžem tvrdiť len či spĺňa moje očakávania, ale
našťastie v medziľudských vzťahoch sú moje očakávania v tom ako iní
dosahujú svoje ciele zbytočné).

Príklad: "Slovensko.digital nie je úspešné, lebo štát na IT projekty
minul takmer toľko, koľko chcel a koľko mal v rozpočte. Takže je to
aktivita, ktorá síce zastavila nejaké štátne projekty, ale v konečnom
dôsledku nikomu nič neušetril, lebo štát za "ušetrené" peniaze obstaral
niečo iné. Je to teda zabíjanie produktívnej energie
ľudí, ktorí za projektom stoja a tých, ktorí na ňom participujú, pretože
keby túto energiu venovali niečomu inému, boli by asi produktívnejší a
ak by niečo vyprodukovali, zvýšili by životnú úroveň nás všetkých. Takto len
minuli čas úradníkov a "sponzorov", ktorí museli zo šuflíka vytiahnuť
iné pripravené projekty, robiť nanovo obstarávania, aby dosiahli ten
istý cieľ - minúť peniaze z rozpočtu."

Môžeme takto hodnotiť úspech slovensko.digital? Neviem, lebo neviem, aké
majú ciele. Ak je ich cieľom, aby sa nerobili "hlúposti", tak asi nie,
ale možno ten projekt vytiahnutý zo šuflíka je lepší ako ten, ktorý
stopli. Ktovie, možno nie, možno bol ale dôvod, prečo nebol na vrchu kôpky.

Slovensko.digital hodnotiť nechcem, neviem, aké majú ciele a ja osobne
sa pýtam najmä sám seba, či spĺňam svoje ciele. Súčasťou libertariánskej
psychológie (áno, aj také existuje) je aj psychológia sebavedomia, kde
jej hlavný autor Nathaniel Branden odlišuje zdravé sebavedomie od
nezdravého. Nejdem veľmi do detailov, ale úplne
najzákladnejšou otázkou, ktorú si potrebujem zodpovedať je: "Porovnávam
sa sám so sebou alebo s druhými?". Dôvodov, prečo sa neporovnávať s
druhými (a druhých so mnou, prípadne vyhodnocovať úspešnosť naplnenia
cieľov druhých) je ten, že neviem ako fungujú iní ľudia. To, čo je
úspech pre mňa je pre iného neúspech a opačne (viď príklad so
Slovensko.digital - nechcem tým povedať, že je to neúspešný projekt,
závisí od cieľov a uhla pohľadu, verím, že diskutujúcim na platforme
prináša čítanie vládnych materiálov a podkladov do obstariek radosť a
pocit zadosťučinenia).

O zdravom sebavedomí odporúčam niečo naštudovať, je to jedna z
najdôležitejších vecí, ktorú som sa v roku 2016 naučil. Nezdravé
(choré, poškodené) sebavedomie je špirála veeeľmi hlboko a veľmi ťažko
sa z nej vymotáva. To len tak na okraj. Lepšia otázka je napríklad:
"Som lepší ako včera?"

Aké sú teda ciele libertariánov? Neviem, ale za seba hovorím, že to
určite nie je kecanie do toho, ako by niekto iný mal spravovať štát (a
ja ho spravovať nechcem už vôbec, nemám v pláne to robiť ani nepriamo
pomocou demokratických rituálov). A aj
keď úradníkom rád vysvetľujem, že by mohli ísť robiť niečo iné, je to
vždy koniec-koncov na nich. Čo je teda mojim cieľom?

V prvom rade ukázať ľuďom, že slobodné dobrovoľné riešenia sú tu a
fungujú aj v malom. Na Hackers Congress v Paralelní Polis som mal
prednášku "Liberty is a DIY project" o tom, že slobodu si musíme
vytvoriť v prvom rade sami - že môžeme urobiť veľmi veľa rozhodnutí,
ktorými si slobodu zvýšime (a to nielen vo vzťahu k štátu, ale napríklad
k svojmu zdraviu, financiám, ...). O tom bol aj [článok o životnom
prostredí ako
biznispláne](http://www.menejstatu.sk/starostlivost-o-zivotne-prostredie-ako-biznisplan-na-bali/)
ktorý som písal na menejštátu. Ukázať prstom na ostrovy slobody.
Vysvetliť, že veci sa dajú robiť inak - teraz, nie po zavedení
libertariánskej utópie. Že nemusíme hovoriť ľuďom ako majú žiť a zvládnu
to aj sami, ale ak chcú, informácie sú v dnešnej dobe prakticky zadarmo
a skúsenosti radi zdieľame.

Druhý cieľ je spojiť podobne zmýšľajúcich ľudí. Lebo keď vám
dementný úrad dá pokutu, je fajn, keď sa máte komu posťažovať a
zanadávať si na štát. Keď máte nejaký problém s dosahovaním väčšej slobody,
je to ľahšie riešiteľný problém, keď sa o tom máte s kým pobaviť.

Dnes som mal ďalšie z nespočetného množstva stretnutí, ktoré sa odohralo
práve vďaka tomu, že tu tieto myšlienky plávajú v priestore. Za každého
presvedčeného centralizovaného plánovača, ktorý v diskusii má potrebu
ukázať okrajový prípad, kde by niečo v libertariánskej utópii
nefungovalo, je aspoň
jeden protolibertarián, ktorý síce nič nenapíše, len si povie presne to, čo som si povedal ja
na každej prednáške prof. Šímu, Juraja Karpiša a iných mojich
libertariánskych hrdinov - "veď to je jasné". Mám možnosť chvíľu cítiť sa
ako mainstream a nájsť svoj kmeň. A tento kmeň sa zväčšuje a vďaka tomu
sa tu cítim oveľa lepšie.

Ak si myslíte, že nás baví tisíckrát vysvetľovať "kto by staval cesty"
alebo prečo si myslíme, že niečo, čo robí štát je zlé, nemorálne alebo
že by nejaký úrad nemal existovať, tak nás to občas baví. Je to príjemné
intelektuálne cvičenie. Veľmi dobre to vybuduje facebook filtre. Ale to,
čo som si veľmi dlho neuvedomoval je to, že tým umožňujeme budovať
si reálne väzby na ľudí, s ktorými nám je dobre, rozumieme si a máme
podobné hodnoty, záujmy a názory. A toto je možné aj vďaka tým
"nevzdelaným skoro-ekonómom" na Menej Štátu. A vďaka ostrovom slobody,
kde vznikajú Bitcoin projekty bez toho, aby mal niekto z Bitcoinu PhD z
top slovenskej štátnej IT univerzity. Na ostrovoch slobody
sa dejú reálne veci len preto, že ich tak chceme a prinášajú nám
radosť. A toto všetko nám robí život lepším. Vďaka tomu môžeme mať o
čosi viac na háku kto je v parlamente, či náš predajca ovocia dodržuje reguláciu
na zakrivenie banánov európskej únie a aké ciele na najbližšiu
päťročnicu prezentoval predseda európskej komisie. Ak si ľudia v našom
okolí sporia, je to väčšinou v zlate alebo bitcoinoch, takže do veľkej miery ignorujú
vrtochy centrálnych bánk. A podnikajú, tvoria, a robia čo ich baví.

Som individualistický libertarián - v zmysle, že si myslím, že cesta ku
šťastiu a slobode je u každého iná. Som proti centralizovaným riešeniam
a sociálnemu inžinierstvu bez štipky pokory. Neverím v diskusiu
demokratickej spoločnosti - ak sa niečoho bojím viac ako šialených
nápadov politikov tak sú to šialené nápady diskutujúcich pod politickými
návrhmi.

Ale myslím si, že dokážem pomôcť ľuďom okolo seba - tým, ktorí tú pomoc
chcú. A otvorene hovorím, že mi je najlepšie "medzi svojimi". Mám rád
svoj kmeň, obzvlášť tých rebelov bez titulov z ekonómie a ľudí, čo
nezakladajú politické strany a nemajú snahu riadiť životy ľudí, aj ak to
myslia dobre. Pre mňa je "myslieť dobre" o budovaní ostrovov slobody,
kde môžu ľudia napredovať. Pre všetky tie veci, čo Mišo povedal vo
svojom blogu - že môj úspech závisí od ľudí okolo mňa, že nie som
macher, ktorý vie všetko, ale som niekto, kto sa stále učí, väčšinou na
vlastných chybách.