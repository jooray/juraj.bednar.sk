---
title: "Bitcoin: časté otázky a odpovede"
date: 2017-05-13 10:30
comments: true
categories: blog
image: /posts/2017-05-13-bitcoin-faq.jpg
tags:
 - slovak
---

V poslednej dobe odpovedám ľuďom stále dookola na tie isté otázky o
Bitcoine. To asi znamená, že o tom nie je dobrý intro zdroj. Rozhodol
som sa na najčastejšie odpovedať v tomto blogu.

<!--more-->

# O získavaní Bitcoinu a jeho ukladaní #

## Kde môžem kúpiť Bitcoin? ##

Ja osobne kupujem buď od kamarátov (nie, nepredávam ani nekupujem od
ľudí, ktorí ma náhodne oslovia) alebo v Bitcoin automate. [Tu nájdete
zoznam automatov](https://coinatmradar.com), určite budete mať jeden blízko pri sebe.
Pozrite si aj poplatky. Tu je [video kde ukazujem ako sa
používa](https://www.youtube.com/watch?v=N9-XspXTQPY).

Ak to chcete robiť online, známe burzy sú
[Bitstamp](https://www.bitstamp.net/) a
[Kraken](https://www.kraken.com/). Osobne ich veľmi nepoužívam, takže
neviem aké verifikácie momentálne požadujú a koľko to trvá. Navyše, z
niektorých bánk (napríklad Tatrabanka) nejde posielať eurá na bitcoinové
burzy. Preto preferujem hotovosť.

## Akú peňaženku používaš? ##

Na ukladanie úspor (všetko, čo je viac ako by som si zobral so sebou v
peňaženke večer do mesta) používam [Trezor](https://trezor.io/), na
mobile používam [breadwallet](https://breadwallet.com/).

## A čo peňaženka XYZ alebo burza ABC? ##

Neviem, nesledujem to natoľko podrobne, že by som poznal aktuálny stav
a bezpečnosť všetkých peňaženiek. Treba sa popýtať.

## Ako platiť Bitcoinom bežné veci? ##

Služba [bitwala](https://my.bitwala.io/r/ekGxxWevPpRoPDGoR) umožňuje posielanie peňazí na
klasické bankové účty pomocou SEPA prevodov. Ak chcete pridať variabilný symbol, dajte payment
reference v tvare /VS1234/SS/KS (v tomto prípade bude variabilný symbol
1234 a špecifický a konštantný symbol prázdne).

Druhá možnosť je požiadať o platobnú kartu, ktorou sa dá platiť.
[Bitwala](https://my.bitwala.io/r/ekGxxWevPpRoPDGoR) tiež vydáva prepaid
karty, zaujímavou alternatívou je [Xapo](https://xapo.com/). Rozdiel je
ten, že pri Bitwala sa karta zmení na eurá v čase dobitia, pri Xapo v
čase platby.

## Ako zmením BTC za inú kryptomenu alebo opačne? ##

Jednoducho a bez registrácie cez [shapeshift](https://shapeshift.io/),
pre väčšie množstvá lacnejšie cez burzu. Aktuálne neviem odporučiť
altcoin burzu, ktorá by bola bezpečná, lebo to nesledujem.

## Nejaké ďalšie odporúčania ohľadom bezpečnosti? ##

Nikdy nenechávajte peniaze na burze. Žiadna burza nie je bezpečná. Ak
chcete na burze kúpiť alebo predať, tak to tam pošlite, spravte
transakciu a pošlite von.

Váš počítač a mobil nie je bezpečný. Nie, ani keď máte antivírus a
updaty. Na čokoľvek, čo vám bude ľúto si kúpte [hardvérovú
peňaženku](https://trezor.io/).

# O investovaní do Bitcoinu #

## Čo myslíš, pôjde Bitcoin teraz hore? Môže spadnúť? ##

Neviem. Moja magická guľa (titulný obrázok) nie je o nič lepšia ako vaša
alebo kohokoľvek iného.

## Oplatí sa teraz investovať? ##

O mojom postoji k investovaniu do Bitcoinu a stratégii som spravil [túto
prednášku](https://juraj.bednar.sk/talk/2017/04/12/bitcoin-ako-ulozisko-hodnoty/),
o celkovej mojej investičnej stratégii
[tento podcast](https://juraj.bednar.sk/podcast/2017/03/07/barbell-strategia-pre-investicie/).

## Oplatí sa minovať Bitcoin? ##

Nie

# Iné kryptomeny #

## Poznáš (nová kryptomena)? ##

Pravdepodobne nie, kryptomien je momentálne toľko, že ich nemám v pláne
sledovať až kým nebudú veľmi známe. Zaujímajú ma inovatívne kryptomeny,
ktoré prinášajú čokoľvek nové, ale vo väčšine prípadov je moja odpoveď
"Bitcoin je lepší". Viac informácií o tom prečo je to tak
[v tomto podcaste](https://juraj.bednar.sk/podcast/2017/04/04/emil-medziepizoda-o-shitcoinoch/).

## Investuješ do nejakých iných kryptomien ako Bitcoinu? ##

Kúpil som si na hranie nejaké Ethery a nejaké Monero. Najmä preto aby
som sa s nimi naučil robiť. Žiadne iné v čase písania tohto blogu nemám.
Ak máte čas to sledovať a zaoberať sa tým, kľudne sa hrajte alebo
špekulujte, odporúčam len do sumy, ktorú nechcete prerobiť.

## Oplatí sa minovať iné kryptomeny? ##

Neviem, nerobím to. Zatiaľ je moja skúsenosť taká, že som sa minovanie
naučil, ale vždy je jednoduchšie a z dlhodobého pohľadu profitabilnejšie
menu kúpiť ako ju ťažiť.

## Akú peňaženku odporúčaš na kryptomenu XYZ? ##

Neviem, lebo pravdepodobne nepoužívam kryptomenu XYZ. Vybral by som si
oficiálnu peňaženku projektu. A dávajte si pozor na bezpečnosť počítača.

## Počul si o OneCoin? ##

Je to podvod. Vždy keď vám niekto sľubuje rozprávkové výnosy a budúcnosť
platenia, je to podvod.

# Zdroje a ďalšie štúdium #

## Vieš o nejakých dobrých zdrojoch na úvod? ##

 * [Príručka "Začíname s Bitcoinom"](https://docs.google.com/document/d/1ytBJuRHUQTzXMKni9-tJMPvz0CJi6LghrdYC7ssBezA/edit?usp=sharing)
 * [Moja úvodná prednáška o Bitcoine](https://juraj.bednar.sk/talk/2015/12/27/bitcoin-akademia-trojstenu/)
 * [Môj podcast s Emilom - o Bitcoine trochu inak](https://juraj.bednar.sk/podcast/2017/03/19/emil-cast-2-o-bitcoine-trochu-inak/)
 * [Facebook skupina slovenskej BTC komunity](https://www.facebook.com/groups/1876810492565676/). Prosím predtým ako sa budete pýtať otázky, preštudujte si celú túto stránku, vypočujte si prednášky a pozrite si trochu histórie diskusie. Áno, zaberá to čas, ale rovnako zaberá náš čas odpovedať na otázky. Ak chcete niečo vedieť, investujte do toho najprv svoj čas. Do skupiny sa kľudne pridajte, ale odporúčam najprv počúvať a sledovať čo sa tam deje ako sa hneď pýtať.

## Môžeš prísť spraviť prednášku o Bitcoine pre moju školu/firmu/konferenciu/... ? ##

Prednášok o Bitcoine som urobil toľko, že mi nepríde ako dobré využitie
môjho času robiť ďalšiu. Kľudne si nejakú nahratú spoločne vo firme,
škole a podobne pozrite na projektore. Zoznam mojich
[prednášok je tu](http://juraj.bednar.sk/category/talk/),
[ak si neviete vybrať, táto úvodná je celkom OK](https://juraj.bednar.sk/talk/2015/12/27/bitcoin-akademia-trojstenu/). Bitcoinu, peniazom, budúcnosti a podobne sa venujem často
[v mojom podcaste](http://juraj.bednar.sk/category/podcast).

Ak chcete naozaj zaujímavú prednášku z iného pohľadu ako robím
štandardne, napíšte mi ponuku, ako odmenu beriem Bitcoiny aj iné
kryptomeny alebo zlaté mince. Možno ma ukecáte aj na eurá, ak ich
bude dosť. :)

## Je Ethereum budúcnosť? ##

Neviem.  Osobne Ethereum považujem za skvelý projekt, dokonca málokto vie, že Vitalik chvíľu
bol u nás v Progressbare v Bratislave, tak som s ním strávil nejaký čas a myslím si, že je technologický génius.

Čo sa týka Etherov ako meny, nemyslím si, že je to dobrá mena sama o sebe, myslím si, že je
to token na platenie za služby tej siete (asi ako "cestovný lístok v
MHD", tiež si ich nekúpim sto na investíciu do budúcnosti). Problém je,
že je to sieť pomerne drahá, takže si myslím, že to, čo sa stane pôjde dvomi vetvami:

**[Rootstock](http://www.rsk.co/)** je implementácia Ethereum technológie nad Bitcoin blockchainom ako tzv. sidechain.  Trošku zložiteješie vysvetliť, ale v praxi sa to dá predstaviť ako druhý chain, ktorý vie interagovať s Bitcoinovou sieťou (posielať skutočné Bitcoiny namiesto etherov), ale nezahlcuje Bitcoin blockchain smart contract transakciami. Myslím si, že toto je oveľa užitočnejší use-case ako Ethereum samotné, pretože dokáže interagovať s Bitcoin sieťou, ktorá je väčšia (a teda [network effect je väčší](https://juraj.bednar.sk/blog/2017/05/31/blockchains-and-network-effects/)).

**Privátne / alternatívne blockchainy**. Tým, že ether transakcie majú dosť nepredikovateľnú reálnu cenu, pre mnoho aplikácií bude výhodnejšie postaviť si vlastný chain. Ak ste zaregistrovali informácie o Ethereum Enterprise Alliance, tak väčšina tých firiem tam nie je preto, že by chceli stavať na Ethereum sieti, ale preto, že si zoberú technológiu na ktorej je to postavené a postavia si vlastný chain, ktorý bude "lacnejší". To je v konečnom dôsledku dobré aj pre Ethereum samotné (nebude zaspamované toľkými transakciami).

Poznámka: Myslím si, že permissioned chains sú hlúposť, najdôležitejšia
inovácia blockchainu je to, že umožňuje kooperovať ľuďom, ktorí si
navzájom neveria. Ak treba niekoho do siete "pustiť", je lepšia
centralizovaná databáza.

Týmto smerom ide aj [Hyperledger](https://www.hyperledger.org/)

Ďalší dôvod, prečo si myslím, že Ethereum je fajn technológia, ale nemám až tak rád Ethereum sieť je ten
hard fork. Som veľmi rád, že ho urobili, pretože ukázali že to nie je katastrofa a že sa to dá ustáť. To ma
nabíja nádejou, že to v pohode dá aj Bitcoin a akýkoľvek blockchain, ktorý sa pre to rozhodne a užívatelia
si vyberú pre nich ten lepší chain.

Každopádne tie dôvody sa mi nepáčia. Toto je [na webe Ethereum](http://www.ethereum.org/), hneď prvý odstavec:

*Ethereum is a  decentralized platform that runs smart contracts: applications that run exactly as programmed without any possibility of downtime, censorship, fraud or third party interference.*

Ale ten fork bol práve "third party interference" do existujúceho kontraktu. Neodsudzujem Vitalika, že sa tak
rozhodol, ja osobne neviem, čo by som spravil, ale po tom forku mať ako prvý odstavec napísané toto chce
dosť odvahu. Neviem, či sa niekedy nerozhodnú pre ďalší bail-out.

## Sú ICOs/konkrétne kryptomeny/Bitcoin bezpečné? ##

Bitcoin podľa mňa je do veľkej miery bezpečný. Prečo to tak je?
Ak sa niekomu podarí ukradnúť Bitcoiny, odmena je niekde na úrovni
miliárd dolárov, kým si to niekto všimne. To znamená, že útočníkom
sa oplatí investovať určite milióny až miliardy dolárov do hľadania
bezpečnostnej zraniteľnosti. V tomto rozpočte sa už dá robiť aj
vlastný hardvér a podobne. Bitcoin je najväčší bug bounty program na
svete. Trochu o tom viem, keďže som zakladateľom
[Hacktrophy](https://hacktrophy.com), čo je bug bounty program
pre etických hackerov. Myšlienka je taká, že firmy môžu odmeniť
ľudí za nájdenie a nahlásenie (teda nie zneužitie) zraniteľnosti.

Pri Bitcoine je tá bounty rádovo vyššia ako akákoľvek iná etická bounty.
Samozrejme, útočník by musel bezpečnostnú chybu zneužiť, čo je opak
etického hackovania, ale ekonomické motivácie fungujú veľmi podobne
(rozdiel je ten, že neetický hacker musí zarátať riziko odhalenia
a potrestania, ktoré je v tomto prípade pomerne vysoké a reputačné
riziko, kdežto pri etickom bug bounty programe má reputačný zisk a
žiadne riziko potrestania).


Súvisí to s Ethereum a s ICOs a s tým hard forkom, ktorý som spomínal
v predchádzajúcej otázke tak, že tie ICOs (alebo kryptomeny všeobecne)
patria medzi najväčšie bug bounty programy na svete. 

[Andreas to vysvetľuje tu, veľmi odporúčam](https://www.youtube.com/watch?v=zGKCmHWguEQ&feature=youtu.be)

Zaujímavý pohľad je potom na bail-out. Bitcoin vznikol na protest
proti bail-outom, Satoshi napísal do prvého bloku toto:

**The Times 03/Jan/2009 Chancellor on brink of second bailout for
banks**

To, čo urobil Vitalik s forkom Etherea je v podstate bailout. Ak teda
ľudia spúšťajú ICOs a kryptomeny, vyzbierajú za pár minút niekoľko
miliónov dolárov na kóde, ktorý neprešiel žiadnym rozumným bezpečnostným
auditom, odohrá sa ten bezpečnostný audit po spustení. A ak sa stane
niečo podobné ako pri *The DAO*, kedy niekto nájde dieru a zneužije ju
a získa tak množstvo hodnotných tokenov, na ktorých môže zbohatnúť,
je veľká šanca, že Vitalik zase takú dieru bailoutne pomocou rozdelenia
siete (tzv. hard forku).

Nie je to katastrofa a môžeme polemizovať, čo je horšie, ale kupovať
nové tokeny, ktoré za sebou nemajú niekoľkoročný bezpečnostný audit
je podľa mňa riziko, o ktorom je dobré vedieť. A prosím, nezneužívajte
diery, nahlasujte ich, je vždy dobré byť na správnej strane histórie.

## Prečo Bitcoin a iné kryptomeny teraz tak rastú? ##

Dôvodov je viacero. Kryptomeny sa dostávajú do povedomia. Bitcoin je najstaršou z nich. Vďaka tzv. sieťovým efektom rastie hodnota siete kvadraticky s počtom uzlov. Je to dané tým, že užitočnosť platobného systému je daná možnými prepojeniami medzi jednotlivými užívateľmi siete. Ak sa pridá do siete jeden užívateľ, užitočnosť siete narastie výrazne, pretože zrazu s týmto užívateľom siete môže celý zvyšok siete robiť transakcie. Veľká časť je teda prirodzený exponenciálny rozvoj platobnej siete. Táto zákonitosť je známa pod názvom Metcalfe-ov zákon a bola prvýkrát popísaná pre telekomunikačné siete. Predstavte si napríklad, že si kúpite fax. Ak ho máte sami, je to úplne zbytočné zariadenie. Ak ste dvaja, môžete si navzájom vymieňať dokumenty. Ak sa pridá ďalší človek, môže si dokumenty vymieňať so všetkými užívateľmi, ktorí sú v sieti zapojení. Tento rozvoj je zo začiatku pomalý, ale v momente, keď má fax už skoro každý, jeho užitočnosť stúpa.

Druhým dôvodom je niečo čo sa volá Lindy efekt - životnosť vecí, ktoré nepodliehajú skaze je priamo úmerná veku. Príkladom je najnovší iPhone. Je na trhu niečo vyše rok a predpokladáme, že o rok bude úplne nahradený iným modelom a o dva roky sa už ani nebude dať jednoducho kúpiť. Zato napríklad stolička, ktorá existuje minimálne 2000 rokov bude pravdepodobne existovať ďalších 2000 rokov. Na Bitcoin Lindy efekt vplýva tak, že je to najstaršia kryptomena. Kedysi ľudia ignorovali Bitcoin ako experiment. Ale keď už je na trhu osem rokov, očakávame, že je to niečo, čo s nami istú dobu ostane. A toto očakávanie sa premieta do ceny.

Ďalším dôvodom je samozrejme špekulácia. Ľudia si uvedomili, že možno premeškali životnú šancu rýchlo zbohatnúť a chcú veriť, že ešte nie je neskoro. Stúpajúca hodnota Bitcoinu im túto vieru posilňuje a prináša do systému ďalších ľudí. To, ako to dopadne samozrejme nevieme dopredu povedať.

A posledným dôvodom je miznúce bankové tajomstvo a nedôvera v klasický štátom regulovaný finančný systém. Posledné roky na celom svete končí bankové tajomstvo, štáty vyhlasujú vojnu proti hotovosti a uchovávanie hodnoty v Bitcoine je účinný spôsob ako sa proti týmto zmenám brániť. Zároveň platí, že čím viac ľudí sa bráni, tým vyššiu hodnotu má Bitcoin. Medzi regulácie, pred ktorými chráni Bitcoin a iné kryptomeny patrí medzinárodná dohoda OECD CRS a americké pravidlá FATCA, ktoré zabezpečujú to, že banky musia hlásiť zostatky na účte a dôležité zdaniteľné udalosti krajinám, v ktorých je držiteľ účtu daňovým rezidentom. To v praxi znamená, že skrývanie majetku na off-shore bankových účtoch nie je tak jednoduché ako kedysi. Samozrejme, bankový systém pre majetnejších klientov našiel rôzne riešenia, ale pre väčšinu ľudí, ktorým na bankovom tajomstve záleží je Bitcoin oveľa bezpečnejšie a efektívnejšie riešenie.

## Prečo klesá pomer trhovej kapitalizácie Bitcoinu voči ostatným kryptomenám? ##

Dôvody sú dva. V prvom rade, ľudia by veľmi radi videli zisky, aké boli možné pri Bitcoine a veria, že pri iných kryptomenách mohlo prísť k rovnakému rastu. A tak špekulujú s pochopiteľným cieľom zarobiť.

Druhým dôvodom sú problémy so škálovaním Bitcoinu a niektoré vlastnosti alternatívnych kryptomien. Špecifické dôvody pre jednotlivé kryptomeny sú tieto:

**Litecoin** - má nižšie transakčné poplatky a škáluje lepšie ako Bitcoin. Bitcoin momentálne nie je vhodný na malé platby (napríklad na platbu v kaviarni) a Litecoin túto úlohu pomerne dobre spĺňa. Zároveň je po Bitcoine druhou najstaršou kryptomenou, takže s ňou ľudia majú skúsenosti a táto kryptomena má pomerne dobrú technologickú infraštruktúru - peňaženky, zmenárne, riešenia pre obchodníkov.

**Monero** - Bitcoin sa často prezentuje ako anonymná kryptomena. To je však pravda iba čiastočne. Pri Bitcoine neexistuje prihlasovacie meno a heslo alebo niečo, čo by priamo identifikovalo majiteľa účtu. Bitcoinové adresy vyzerajú ako náhodné zhluky písmen a číslic. Okrem toho väčšina užívateľov používa pre každú platbu inú adresu. Na druhej strane všetky transakcie sú plne transparentné a všetci vidia z ktorých účtov sa posielali Bitcoiny. V tzv. blockchain databáze, kde sa uchovávajú transakcie je možné vidieť kto, komu a koľko Bitcoinov poslal. Odosielateľ a príjemca sú identifikovaní len Bitcoin adresou, ale ak je užívateľ nejakým spôsobom identifikovaný, dá sa za istých okolností sledovaním pohybov peňazí zistiť o koho sa jedná. Tento problém rieši napríklad mena Monero (okrem nej trochu menej dokonale aj Zcash alebo DASH). Pomocou šikovných kryptografických protokolov autori vymysleli spôsob ako vo verejnej databáze transakcií ukryť odosielateľa, prijímateľa aj sumu. Monero teda funguje veľmi podobne ako Bitcoin, ale transakcie nie sú verejne dohľadateľné.

**Ethereum** - Ethereum umožňuje vytváranie nových mien a dokonca aj zložitejších decentralizovaných aplikácií. Predstavte si napríklad notársky úrad, kataster, sharing economy aplikáciu alebo stávkovú spoločnosť, ktorá nemá žiadnu centrálnu autoritu. Funguje bezpečne a len na základe dohody používateľov. Práve možnosť vytvárať ďalšie kryptomeny pomocou tzv. Initial Coin Offerings nad Ethereum vzrastá hodnota samotného Etherea. Predstavte si, že prídete do supermarketu, kde si môžete kúpiť podiel na firmách alebo množstvo iných technologických hračiek, ktoré sú teraz v móde. Ale platiť sa dá iba pomocou jednej meny Ethereum. Znamená to, že celá ekonomika tohto obchodu zvyšuje hodnotu Etherea ako výmenného prostriedku.

## Nie je volatilita problém? ##

Volatilita môže a nemusí byť problém, závisí od toho, čo chcete s
kryptomenou robiť.

Je pravda, že ceny tovarov a služieb denominované v BTC sa menia aj niekoľkokrát denne. Preto väčšina obchodníkov nepoužíva Bitcoin ako účtovnú jednotku a ceny určuje v inej účtovnej jednotke. Napríklad aj v [Paralelní Polis v Prahe](http://paralelnipolis.cz/) - Bitcoin kaviarni a coworking priestore sa platí síce iba kryptomenami, ale ceny sú určené v českej korune, aj keď českú korunu na platbu nepoužívajú.

Dôležité je uvedomiť si, že volatilita nie je nutne nevýhodou a naopak príliš veľká snaha stabilizovať cenovú hladinu môže mať fatálne následky, ako sme sa poučili v prípade [Soros vs. Britská centrálna banka v roku 1992](https://en.wikipedia.org/wiki/Black_Wednesday). 

O tom ako sa dá Bitcoin použiť aj v prostredí cenovej volatility na súkromné účely, ale aj vo firme a navyše z tejto volatility ťažiť si môžete pozrieť [moju prednášku o Bitcoine ako úložisku hodnoty](https://juraj.bednar.sk/talk/2017/04/12/bitcoin-ako-ulozisko-hodnoty/).

## Aké sú ešte výhody a nevýhody krypto mien? ##

Výhodou väčšiny kryptomien je decentralizácia spoločnosti. Prestáva existovať rozdelenie medzi "bankármi" a ostatnými. Každý užívateľ v Bitcoin sieti má rovnaké práva a povinnosti. Centrálne banky už nie sú potrebné.

To môžu niektorí ľudia vnímať ako nevýhodu, niekto iný zase ako výhodu. Väčšinou to závisí na presvedčení ľudí - je manipulácia a stabilizácia cenovej hladiny dobrá alebo zlá? Sú ľudia, ktorí si na ňu zvykli a pre nich táto vlastnosť kryptomien je jednoznačne nevýhodou. Iní ľudia preferujú iné vlastnosti a nemanipulovateľnosť menovej zásoby považujú za výhodu.

## Potrebujú kryptomeny regulácie alebo uznanie štátov? ##

Nie. Regulácia je minimálne neúčinná, niekedy dokonca pomáha kriminálnikom. Štáty si musia uvedomiť, že kryptomeny sú mimo ich jurisdikciu. Kryptomena neexistuje na území žiadneho štátu ani teritória. Kryptomena sa nezačne správať inak ak ju niektorá krajina zreguluje. Momentálne sa štáty snažia regulovať najmä nákup a predaj kryptomien, ktoré pod ich jurisdikciu spadajú. Tu je ale dôležité si uvedomiť, že kriminálnici nebudú slepo nasledovať reguláciu. Je to podobné ako s reguláciou výbušnín - tá sa týka obyčajných ľudí, ale terorista si nepôjde pýtať povolenie na štátny úrad.

Účtovníctvo je voči kryptomenám neutrálne. Účtujú sa príjmy a výdavky, bez ohľadu na to ako boli zaplatené. V tomto prípade môžu štáty účtovanie zjednodušiť v tom, že presne špecifikujú ako sa daná platba má zaúčtovať, čo stačí ako doklad o úhrade a podobne. Podstatný je ale daňový doklad o dodanom produkte a službe, nie spôsob platby. Štáty sa síce snažia niektoré typy platieb ako napr. hotovosť regulovať a toto môže byť v prípade účtovníctva problém aj pri kryptomenách.

Vo všeobecnosti snaha zregulovať daňové aspekty kryptomien nepovedie k zvýšeným daňovým výberom ani k zabráneniu kriminality. Regulácie nasledujú iba aktéri v klasickej ekonomike, čierna a šedá ekonomika sa o regulácie viac-menej nezaujíma a teda akákoľvek regulácia sa týka iba tých, ktorí sa rozhodli participovať na oficiálnom štátom regulovanom trhu. Práve preto môže mať regulácia opačný efekt - vytlačí ekonomických aktérov, ktorí by inak fungovali v klasickej regulovanej ekonomike za hranu, na čierny trh.
