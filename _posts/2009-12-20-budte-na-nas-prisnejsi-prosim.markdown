---
title: "Buďte na nás přísnější, prosím!"
date: 2009-12-20 9:26
comments: true
external-url:
categories:
---
Já vím, že se opakuji, a že jsem skoro o tom samém [psal][1] na _Paragraphu_, jenže co počít, když jde o thema tak naléhavé. Tedy mi, prosím, promiňte…  
  
 Podle internetové ankety uspořádané ČTK si z 2 394 respondentů 73 % myslí, že je správné, když součástí silniční kontroly bude od ledna povinně i dechová zkouška na alkohol. Zkusme si představit, jak by identická anketa dopadla ve Spojených státech. Tam by především čtenářům museli vysvětlit, co to je silniční kontrola, protože Američané něco takového vůbec neznají: policie může vozidla zastavovat jen v případě konkrétního podezření, nic jako namátkové kontroly technického stavu a vybavení a různé kryštofy v USA nemají. Pouhou představu, že by policisté něco takového rutinně pořádali, odmítne každý Američan s odporem jako principiálně _neamerickou_. Neslučuje se s ústavním principem respektu státu a jeho agentů k osobní svobodě každého jednotlivce.  
  
 Až bychom tedy Američanům vysvětlili, o co se jedná, a zeptali se jich, zda by taková kontrola měla zahrnovat i povinné foukání do balonku, setkali bychom se opět s nepochopením: copak je normální, aby někdo musel policii dokazovat, že není opilý? Pokud je na něm opilost znát, je to něco jiného, ale každý a vždycky? To tam, _guys_, v tom vašem evropském zapadákově neznáte ani tak základní právní zásady, jako je presumpce neviny?  
  
 Češi jsou jiní. Nejenže policejní šikanu tolerují, ale jak ukazují různé průzkumy veřejného mínění, přímo ji milují a aktivně se jí dožadují. Řidič poskakující jako cvičená opička kolem auta a vytahující na pokyn policisty tu lékárničku, tu reservu, tu reflexní vestu, podle toho, co zrovna zákonodárce uznal za součást povinné výbavy, toť věrný obraz české mentality na počátku 21. století.  
  
 Je v tom cosi infantilního – na jednu stranu nám buserace, jaksi _in concreto_, zejména směřuje-li proti nám osobně, vadí, na straně druhé se jí _in abstracto_ domáháme, protože máme dojem, že jen tak se zvýší pořádek, a Pořádek, to je v České republice tradičně hodnota hodnot, ideál, jemuž jsme ochotni obětovat téměř vše ostatní.  
  
 Je snadné vládnout národu, jenž se vyznačuje takovými charakteristikami. Jen, řekl bych, ten pocit z vládnutí asi nebude to pravé, protože politik si ze všeho nejvíc musí připadat – odpusťte ten příměr – nikoli jako státník, nýbrž jako pasák dobytka.  
  
**Aktualisováno.**  
_Ex post_ zjišťuji, že se opakuji ještě víc, než jsem si myslel. [Toto][2] jsem napsal na podobné thema v r. 2000 do _Gazety Wyborczej_.

<http://slepeckahul.pecina.cz/2009/12/budte-na-nas-prisnejsi-prosim.html>

  [1]: http://paragraphos.pecina.cz/2009/12/litvinov-09-aneb-z-obcana-opet-sprostym.html
  [2]: http://www.blisty.cz/files/isarc/0010/20001018d.html
