---
title: "Prečo som sa rozhodol začať robiť podcast a ako na to"
date: 2017-05-03 10:30
comments: true
categories: blog
image: /podcast_cover.jpg
tags:
 - slovak
---

Ako ste si iste mnohí všimli, rozhodol som sa robiť podcast. V tomto
blogu píšem o mojich dôvodoch, technológiách, ktoré na to používam
a skúsenostiach.

<!--more-->

Prečo podcast?
==============

Moja pôvodná motivácia pre vytvorenie podcastu bola, že som sa vrátil z
konferencie, na ktorej bolo množstvo zaujímavých informácií a nechcelo
sa mi o nich rozprávať každému môjmu kamarátovi zvlášť. Zároveň podcasty
rád počúvam a nie vždy čítam blogy - podcasty sa dajú počúvať počas
cestovania, v aute, na bicykli, vo vlaku, MHD a lietadle. Je to zároveň
trochu iný typ zážitku ako čítať blogy (aj keď stále si myslím, že píšem
trochu lepšie ako rozprávam).

Zároveň mi to umožňuje jednoducho urobiť rozhovory so zaujímavými ľuďmi.
Pre mňa ideálny hosť je taký, s ktorým si sadnem, rozprávam sa o
veciach, ktoré ma zaujímajú a akurát si to popri tom nahrávame.

Dodatočnou motiváciou je moja snaha vyhlásiť "bankrot na stretnutia".
Zistil som, že trávim príliš veľa času na stretnutiach s ľuďmi namiesto
vytvárania. A druhé zistenie je, že väčšine ľudí opakujem dookola to
isté, pretože väčšina ľudí má podobné problémy - či už súkromné alebo
profesionálne. V snahe získať nejaký kreatívny čas na vytváranie riešení
všetkých týchto problémov som sa rozhodol tieto témy neopakovať dookola
každému, s kým sa chcem o nich porozprávať.

Myslím si, že myšlienky samotné podľahli exponenciálnemu vývoju ako ho
[popisuje Peter Diamandis](http://videos.singularityu.org/2015/05/peter-ds-6-ds-of-exponentials/)
(Digitalization, Deception, Disruption, Demonetization, Dematerialization, Democratization). Vďaka
digitalizácii tlačiť každý deň informácie z dreva a fyzicky ich
rozposielať nedáva zmysel. Prišli nové médiá (blogy, podcasty).
Informácií je toľko, že došlo k demonetizácii - málokto chce za
informácie samotné platiť. A prakticky
ktokoľvek má prístup k informáciám, ak má prístup na Internet. Informácie
samotné nie sú len pre elity, sú dostupné každému. Preto si moje myšlienky
a informácie nechcem nechať pre seba, chcem sa o ne podeliť. Pre
Slovenčinu som sa rozhodol preto, lebo veľa ľudí má k zaujímavým a
dôležitým informáciám ďaleko kvôli jazykovej bariére. Myslím, že na
Slovensku (a v Čechách) môžu mať vybrané myšlienky najväčší dopad. Nemám
pocit, že niektoré informácie a nápady treba hovoriť len vybraným ľuďom
v zatvorených mítingrúmoch. Takže preto podcast - aby som informácie
šíril iba raz a ušetrený čas využil na tvorbu nových produktov, služieb,
nápadov a podobne, ktoré sa tak ľahko šíriť zatiaľ žiaľ nedajú.

Čo z toho mám ja?
=================

Momentálne je to experiment. Kedysi som začal písať prvý československý
magazín na Internete (Netáčik). Nemal som za tým žiadnu schému, ktorá by
mi zarábala peniaze, chcel som si vyskúšať novú technológiu a šíriť
myšlienky. Neskôr mi v tom pomohol jeden z prvých poskytovateľov
pripojenia na Internet, ktorý si uvedomil, že pridávať prístup na
Internet nemá význam, keď tam nie je obsah, ktorý by našincov zaujímal.

Momentálne to robím najmä preto, že si chcem vyskúšať technológie, chcem
byť schopný ľuďom, ktorí sa ma niektoré veci pýtajú poslať linku na
podcast a tým vybaviť niektoré otázky, ktoré dostávam. Ale hlavne je to
o budovaní určitého "kmeňa". Vďaka podcastu sa mi podarilo spojiť (sa) s
ľuďmi, ktorých zaujímajú podobné témy ako mňa.

Myslím si, že jedna z najťažších vecí, ktorej čelíme je zmena
rozmýšľania. Rozmýšľanie prirodzene konverguje k zabehaným myšlienkovým
pochodom a zmeniť to je veľmi náročné. Chcem žiť v komunite ľudí, ktorí
rozmýšľajú inak a zaujímajú sa o nové spôsoby riešenia vecí.

*"Budúcnosť je už tu, len nie je rovnomerne distribuovaná." - William
Gibson*

Podcastom nechcem ani veľmi predávať produkty, ktoré robím. Venujem sa
biohackingu, ale nemám vám čo predať. Na druhej strane chcem, aby ľudia
okolo mňa boli produktívnejší, zdravší a šťastnejší. Prečo? Lebo potom
sa budem mať lepšie aj ja. Uvedomujem si, že spoločnosť ľudí okolo mňa
ma ovplyvňuje.

Na druhej strane neverím v celospoločenskú zmenu formou top-down zmien.
Viem, že nevyriešim problémy, ktoré sa ma netýkajú, nemám na to energiu
ani chuť. Som zástancom zmeny nás - chcem dosiahnuť takú zmenu, ktorú
môžem urobiť sám, s pomocou hostí, s pomocou širšej komunity, v ktorej
sa pohybujem. Zároveň nechcem zachrániť celý svet, lebo viem, že na to
nemám dostatok energie. Zaujíma ma komunita, v ktorej sa pohybujem. A tá
sa dá meniť dvoma spôsobmi - výberom jej členov a pomáhaním existujúcim
členom.

Ja z toho mám to, že tento podcast spôsbuje obidve tieto veci - pomáham
ľuďom, ktorých mám vo svojom blízkom aj širšom okolí, zmeniť pohľad na
svet, vidieť veci, ktoré väčšinou nevidíme. A taktiež do svojho okolia
takto privolávam veľa zaujímavých ľudí, ktorí nás všetkých môžu
obohatiť.

Ak by ste chceli vedieť, koľko ľudí podcast počúva, pravdupovediac
netuším. Keď tu bol jeden z hostí, snažil som sa urobiť kvalifikovaný
odhad, dostal som sa k nejakým číslam, ale keďže netuším, kto podcast
dopočúval do konca, neviem ako to vyhodnotiť. A je mi to jedno. Moja
miera úspechu je takáto - ak za dve hodiny dokážem urobiť niečo, čo ma
ochráni pred iným dvojhodinovým mítingom, kde niekomu niečo vysvetľujem,
som na nule alebo v jemnom pluse (ak je to podcast s hosťom, väčšinou
sa dozviem veľa vecí aj ja). Každý ďalší poslucháč je bonus.

Technológie a konkrétny postup vytvorenia podcastu
==================================================

Ako teda podcast vzniká? Najprv je krátka príprava (či už sám alebo s
hosťom), kde si do [Evernote](https://www.evernote.com/) píšem čo chcem
podcastom povedať, akým témam sa chcem venovať a tak. Toto väčšinou
vzniká na cestách, v sprche (zapisujem až keď vyleziem:) alebo len tak,
keď ma niečo napadne. Momentálne mám rozpracovaných sedem podcastov,
ktoré chcem niekedy natočiť, ku každému postupne pridávam poznámky a
nápady.

Samotná realizácia: Do USB portu strčím [Samsung Meteor
Mic](http://www.samsontech.com/samson/products/microphones/usb-microphones/meteormic/),
spustím [Camtasia](https://www.techsmith.com/camtasia.html). Nahrávam
audio aj video (video ide z obyčajnej web kamery na notebooku). Ak mám
možnosť, video nahrávam aj na iPhone so stojanom a potom ich
zosynchronizujem (old-skúl tlesknutím a manuálnym posunutím). V Camtasia
podcast aj zostrihám (väčšinou je tam strihania málo, s väčšinou hostí
to dáme na prvý šup).

Potom vyexportujem video, preženiem ho cez
[Auphonic](https://auphonic.com/donate_credits?user=jooray), čo je
platená služba ktorá spracuje zvuk - odstráni šum, nastaví správne
levels a podobne. Dve hodiny audia skonvertuje zadarmo. Videa sa
nechytá ani ho nerecoduje, pracuje iba s audiom. Funguje pomerne
magicky bez toho, aby som musel krútiť
točítkami a niečo kalibrovať a podobne. Zároveň konvertuje formáty,
uploaduje na youtube a podobne. Výsledkom je MP3 a video (u mňa na disku
a na YouTube).

Ako ste si možno všimli, obraz nie je žiadna nádhera, väčšinou je tam
niekoľko tvárí, ktoré sa navzájom rozprávajú a niekedy je to dokonca
video z webkamery, ktoré nie je ani HD. Predpokladám, že nikto sa nechce
pozerať na moju tvár hodinu ako otvára ústa. Robím to preto, že veľa
ľudí nechápe čo je podcast, prípadne si to jednoducho chce pozrieť na
YouTube. Na druhej strane aspoň nejaké video je lepšie ako čierna
obrazovka, takže videu nedávam až takú váhu, ale myslím si, že je fajn,
keď tam je.

Keď je video na YouTube, napíšem text na web, zdieľam ho na sociálnych
sieťach (na to používam [MeetEdgar](http://meetedgar.com) a [HootSuite](https://hootsuite.com/)),
vo Facebook skupinách ktoré majú niečo s témou, ktorej sa venujem. Pošlem
e-mail ľuďom, ktorí sú prihlásení na odber noviniek. Na to používam
zatiaľ free verziu [MailChimp](http://www.mailchimp.com/). V newsletteri
sa snažím dodať nejaký aktuálny kontext, ktorý nie je na blogu ani v
podcaste, občas nejakú zaujímavú linku, ale maily posielam len keď je
nové vydanie podcastu, aby mailov nebolo priveľa. Ľudia tak získajú aj
niečo navyše, k čomu sa nedostane nikto iný, kto ma sleduje a tak majú
dôvod ostať prihlásení v newsletteri a občas možno aj správu forwardnúť
svojim známym.

Môj [CMS systém](wiki.github.com/mojombo/jekyll/) s vypublikovaním podcastu
automaticky updatne RSS feed, ktorý používa iTunes, takže podcast uvidia
ľudia v podcast appkách. Občas zaplatím na Facebooku lookalike kampaň
pre ľudí, ktorí sú podobní tým, ktorí na môj web už chodia. Budget je
väčšinou 7-14€ (jedno euro na deň, buď sedem alebo štrnásť dní).

Veľa ľudí so mnou polemizuje na tému dĺžky podcastu. Majú radšej kratšie
podcasty a články. Ja mám rád dlhšie články a dlhšie podcasty. Nie
všetko sa dá pretaviť do krátkej "TEDx" prednášky. Niektoré koncepty sú
zložitejšie ako jeden srdcervúci príbeh a tri "take-aways". Ja osobne
chcem ísť radšej do hĺbky, nechcem postovať iba linky na iné zdroje, v
nich sa človek zacyklí. Zaujíma ma prax a realita. Odpoveď pre ľudí,
ktorí majú radi kratšie podcasty je - počúvajte kratšie podcasty, ale to
nebudú tie, ktoré robím ja.

A potom je tu spätná väzba od ľudí. Pozitívna väčšinou prichádza
súkromnými kanálmi, často s dodatočnými otázkami. To ma vždy poteší.
Negatívna je väčšinou vo forme komentárov, ktoré hodnotia hosťa
samotného a nie obsah (t.j. ľudia to nepočuli a majú potrebu sa vyjadriť
k menu a priezvisku hosťa a prípadne k tomu, kde pracuje). Potom sú to
všelijakí veľmúdri všadekomentujúci, ktorých poznáme z komentárov pod
článkami. Síce pracujú úplne v inej oblasti, ale sú často rozumnejší ako
odborník, ktorý sa tomu venuje full-time. Na takých mám stratégiu
rýchleho vysvetlenia a potom ignorovania a blokovania. Netýka sa to
samozrejme toho, keď má niekto iba iný názor, ale keď vidím, že je
niekde zaseknutý a nemá v pláne rozvíjať sa, ale propagovať svoj
zabetónovaný názor.

Je to aktívne vytváranie si svojej bubliny - aj pozitívnym aj negatívnym
smerom. Pozitívny smer je, že ľudí, ktorí sú v mojej bubline sa snažím
posunúť "vyššie", dať im informácie a novú perspektívu. Zároveň lákam
do tejto bubliny nových ľudí, som otvorený iným názorom a iným ľuďom.
Ale rovnako dôležité je z tejto bubliny vyhadzovať ľudí, ktorí do nej
nepatria. Nie je to nič radikálne, proste ich nesledujem na Facebooku,
nevidím ich komentáre, oni nevidia moje príspevky, nevolám ich na akcie
a takto dokážeme koexistovať v mieri. Nemám energiu meniť celý svet a
preto mi toto príde rozumnejšie - venovať energiu pozitívnym smerom a
akýchkoľvek "odsávačov" odstraňovať. To je inak aj dôvod, prečo na tomto
blogu nemám komentáre (okrem toho, že sa mi ich nechcelo znovu
implementovať).

Nedá sa vyhovieť každému a nemám takú ambíciu. Ak môj podcast pre vás
nie je, budem rád, keď si ušetríte čas a nebudete ho počúvať. Pre tých,
ktorých zaujíma, [tu nájdete zoznam epizód aj možnosti prihlásenia sa na
odber noviniek](/category/podcast).

Záver
=====

Verím, že vás tento článok zaujal. Budem rád, ak bude na slovensku viac
počúvateľných podcastov, ak budete šíriť zaujímavé informácie medzi
známych a ak sa vám podcast páči, zdieľajte ho medzi kamarátmi.
