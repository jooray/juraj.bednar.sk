---
title: "Prečo korporácie milujú regulácie"
date: 2017-06-17 13:00
comments: true
categories: blog
tags: slovak
image: /posts/2017-06-17-preco-korporacie-miluju-regulacie.jpg
---

Jeden z najväčších mýtov o voľnom trhu ktorý poznám je, že veľké
korporácie snívajú o voľnom trhu a laissez faire kapitalizme. Nič nemôže
byť ďalej od pravdy.

Poznáte to. Zisk z dodávania verejnému sektoru končí v schránkových
firmách. Vymyslíme reguláciu - register konečných užívateľov výhod.
Každý, kto chce dodať čo i len toaletný papier cez verejné obstarávanie
musí byť v registri a tam sa konečný užívateľ výhod konečne prizná, aj
keď má na obchodnom registri aj v banke bieleho koňa. Ak nie, hrozí mu
pokuta. Všetci jasajú ako sme konečne zatočili so schránkovými firmami.

Realita?

<!--more-->

Korporácie vrátane schránkových firiem sa tešia. Ktokoľvek, kto chce
dodať verejnej správe čo i len toaletný papier sa musí ísť zaregistrovať.
Je to tak hodinová návšteva notára, stojí to stovky eur a výsledok je len
možnosť predávať do verejnej správy.

Zaujímavé to ale začne byť až keď sa na to pozriete z pohľadu
začínajúceho podnikateľa (potenciálnej konkurencie). Prejdime od
verejnej správy ku klasickému príkladu začínajúceho podnikateľa -
tým je limonádový stánok. V Amerike sa tak tradične deti učia zarábať
peniaze.

Myšlienka je jednoduchá. Vyrobím limonádu, postavím na kartónovú krabicu
plastové poháriky a cenu "$1". A počkám čo sa stane. Je to dobré miesto?
Je cena príliš vysoká? Príliš nízka? Funguje to lepšie keď sa usmievam?

Keď toto robia deti v Amerike, učia sa podnikať, vyrábať produkt, vybrať
správne miesto, službu zákazníkom.

Skúsme to na Slovensku. Dieťa najprv navštívi lekára kvôli preukazu pre
prácu s potravinami. Hygiena.

V USA nemusíte mať žiadnu "živnosť", slobodné podnikanie znamená, že
môžem podnikať slobodne, nie že môžem slobodne požiadať o povolenie
podnikať.

Teraz si predstavte, že už máte obchod s limonádou. Už to nie je stánok,
našli ste správne miesto, správny recept, splnili ste všetky regulácie.
A príde nová regulácia, napríklad musíte uvádzať zloženie a alergény
na každom produkte. Samozrejme, nechce sa vám do toho. Ale, už ste
zvládli toto všetko a jedna regulácia navyše vás nezabije.

Ale ten nový podnikateľ (je jedno, či má sedem rokov alebo 30),
ktorý chce predávať limonádu a ešte ani nevie, či mu biznis pôjde najprv
musí vyriešiť množstvo iných problémov - založiť firmu, zohnať
registračnú pokladnicu, účtovníka, povolenie na prevádzku, pre všetkých
ľudí čo vyrábať a predávať, ten papier od lekára (mimochodom, keď som si
ho vybavoval, doktorka sa na mňa ani nepozrela, vystavila mi ho rovno
sestrička). A potom pre každú verziu limonády, aj keď ešte neviem aké
budú vypísať alergény a zloženie. (Teraz nehovorím, že toto sú aktuálne
regulácie).

**Objavovanie**

S Matejom Heldom sme sa [v
podcaste](https://juraj.bednar.sk/podcast/2017/03/19/matej-held-podnikatelsky-aktivizmus/)
rozprávali o podnikaní a tom, že je to proces objavovania. Máloktorý
podnikateľ ide od geniálneho nápadu k dokonalej exekúcii a zisku. Je to
dlhý proces, ktorý zahŕňa vývoj produktu, zisťovanie ako osloviť daným
produktom zákazníkov, ako sa k nim dostať. Vyladiť pomer cena/kvalita.
Inovovať rýchlejšie ako konkurencia. Je to veľmi dynamický proces.

Teraz si pozrite obrázok v záhlaví tohto článku. Hmlistá cesta, ktorou
sa musíte dostať k finálnemu produktu, absolútne netušíte ako to tam
vyzerá. A hneď na začiatku vás čaká obmedzenie rýchlosti. Je to
samozrejme pre vaše bezpečie a bezpečie vašich klientov.

A kto sa najviac z tohto obmedzenia teší? Tí, ktorí už prešli za hmlu.
Vedia, že vám to bude trvať veľmi dlho, dokonca sa na to pravdepodobne
aj vykašlete.

**Komu to prospieva**

Kto sa teda teší z regulácií? Socialisti? Ochrancovia spotrebiteľov?
Bojovníci proti schránkovým firmám? Každá z týchto skupín sa teší z tej
regulácie, ktorú sami navrhli. Odborári sa tešia, že je ťažšie vyhodiť
zamestnancov (a to, že je potom znížená vôľa zamestnávať ich netrápi,
oni už prácu majú). Záchrancovia štátneho rozpočtu sa tešia ako zatočili
so schránkovými firmami. Bojovníci proti terorizmu sa vytešujú z každého
obmedzenia súkromia.

Ale ten, kto sa teší zo všetkých týchto regulácií je štát a tie firmy,
ktoré sú už za hmlou. Vedia, že na akúkoľvek novú konkurenciu čakajú
odborári, je čoraz ťažšie robiť finančné transakcie, firmy musia platiť
stále čoraz viac peňazí na právnikov, ochranu osobných údajov a zároveň
zákonom dané bonzovanie svojich zákazníkov.

**Funguje to?**

Samozrejme, účel svätí prostriedky. Vďaka reguláciám máme superbezpečné
jogurty, vďaka ktorým nezomrieme na otravu, teplé miestečká pre ľudí,
ktorí sa zaoberajú dodržiavaním regulácií, vysnívaný pocit bezpečia
medzi tvomi teroristickými útokmi, čo je obdobie, kedy nás naši ctení
volení zástupcovia ubezpečujú, že už tá ďalšia regulácia na ktorej
pracujú nás zachráni. A vďaka helmám nepadajú ľudia z nákupných centier,
ktoré sa stavajú.

Problém je, že regulácie túto kvalitu nedosahujú. Ľudia stále ničia
životné prostredie (vďaka štátnym povoleniam), taxikári stále osierajú
ľudí (a šomrú na iných ľudí, ktorí vďaka technológiám a reputačným
systémom nemôžu - na podvádzanie zákazníkov a klamanie majú od
štátu licenciu len oni). Zlé veci sa stále dejú. Prečo?

Pretože regulácie sú statické a svet je dynamický. Regulácie schváli
parlament, zavádza ich a už v momente, kedy sa o nich hlasuje sa svet
vyvíja ďalej. Regulácie nemajú dobu trvanlivosti, nemajú automatickú
klauzulu na prispôsobenie sa svetu.

Túto vlastnosť má voľný trh. Voľný trh je dynamický, ceny sú voľby,
ktoré sa dejú každú minútu, každú sekundu. A presne preto tí, ktorí sú
už za hmlou voľný trh nikdy nebudú chcieť. Už vedia ako navigovať štátne
regulácie. "Právom" hovoria, že keď ich museli splniť oni, mali by ich
aj ostatní.

Za túto iluzórnu kvalitu a stabilitu platíme pomalým pokrokom v
zdravotníctve, vyššími cenami produktov a služieb (regulácia je z
definíci zákaz, nehovorí aké veci majú byť, iba aké veci sú zakázané).
Reguláciou sa nedá vymyslieť lepší produkt alebo služba, iba nejaké
produkty a služby zakázať. A tie horšie, zakázané mohli byť práve
zárodok tých lepších a lacnejších.

Cesta do regulačného raja je dláždená dobrými úmyslami, skupinami ľudí,
ktorí chcú vyriešiť len tej jeden problém, ktorý vo svete vidia a
platená a podporovaná firmami, ktoré už svoje miesto na trhu našli.

Ten, komu to vadí je malý podnikateľ, ktorý chce zmeniť svet, dieťa s
limonádovým stánkom a obyčajný volič, ktorému neostáva nič iné ako sa
do svojho raja prevoliť cez volených zástupcov. Všetky ostatné možnosti
sú totiž zakázané alebo sú za obrovskou cestou plnej hmly - s obmedzením
rýchlosti.
