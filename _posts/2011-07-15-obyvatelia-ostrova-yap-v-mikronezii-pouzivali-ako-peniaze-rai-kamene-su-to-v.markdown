---
title: "\"Obyvatelia ostrova Yap v Mikronézii používali ako peniaze rai kamene. Sú
to v...\""
date: 2011-07-15 12:45
comments: true
external-url:
categories:
---
"Obyvatelia ostrova Yap v Mikronézii používali ako peniaze rai kamene. Sú to veľké vápencové disky s dierou v strede. Najväčšie z nich majú  polomer dva metre, váhu štyri tony.  
  


Tak ako všetky peniaze, ktoré si vyberie voľný trh, aj rai kamene boli veľmi vzácne. Na ich vytesanie a transport zo 650 kilometrov vzdialených ostrovov Palau bolo treba vyše sto ľudí. Platilo sa nimi na svadbách, pri dedení, pri politických obchodoch či pri obyčajných nákupoch.

Disky boli roztrúsené po ostrove, mnohé z nich pri miestach, kde sa stretávajú ostrovania. S diskom sa pri zmene jeho vlastníka málokedy hýbalo, pridalo sa len meno nového.

Na prelome 20. storočia ovládlo ostrov Nemecko. Jeho správcovia boli spočiatku zúfalí. Nevedeli nájsť spôsob, akým by donútili miestnych pracovať na prestavbe tamojších ciest.

Potom to niekomu napadlo. Nemci ostrovanov vyvlastnili namaľovaním čiernych krížov na rai kamene. Napriek tomu, že miestnym neubudlo z potravín, domov či pracovnej sily, cítili sa neznesiteľne chudobní. Zrazu boli pre Nemcov ochotní tvrdo drieť výmenou za zmazanie kríža na zbytočných diskoch.

Absurdné? S výsmechom „primitívnych“ ostrovanov opatrne. Kto verí v schopnosť centrálnej banky zvyšovať blahobyt spoločnosti stimuláciou ekonomiky „lacnými peniazmi“ alebo očakáva úspech kvantitatívneho uvoľňovania, smeje sa sám na sebe.

Kým ostrovania verili, že pomaľovaním kameňov schudobneli, on verí, že vyrobením nových žetónov zbohatneme. Podlieha rovnakému klamu - pletie si reálny kapitál s obyčajnými peniazmi.

Juraj Karpiš

"

–[INESS - Institute of Economic and Social Studies - Kto si pletie kapitál s obyčajnými peniazmi (SME)][1]

  [1]: http://www.iness.sk/modules.php/themes/Milo/pics/themes/Milo/texty/modules.php?name=News&file=print&sid=3556
