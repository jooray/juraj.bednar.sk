---
title: "Fax (znova, už som o tom písal, tentoraz trochu iný pohľad)"
date: 2009-02-07 23:56
comments: true
external-url:
categories:
---
Už dávno som rozmýšľal, kvôli čomu ľudia ešte používajú faxové prístroje, keď tu máme e-mail. V kancelárii som si zaviedol službu mail2fax, ktorá pre mňa nepochopiteľnú dinosauriu technológiu maskuje za e-mail. Prvé využitie – poisťovňa mi nemohla naskenovať a poslať zmluvu. “A máte fax?” Pracovníčka na druhej strane telefónnej linky zajasala a ja som dostal e-mail s naskenovaným dokumentom, ktorý bol do mojej e-mailovej schránky prenesený zvláštnym “cvrlikaním” po telefónnej linke.  
  
O to zaujímavejšia situácia nastala, keď som bol s mojim firemným spoločníkom Vladom v banke. Keď sme pracovníčku požiadali o aktiváciu overnight vkladov (zjednodušene: peniaze cez noc, keď ich nepotrebujeme, “pracujú” a generujú síce zanedbateľný, ale predsalen nejaký úrok). Počas vypisovania zmluvy sme sa dozvedeli, že zadávanie overnight vkladov nie je možné zautomatizovať na konkrétnu hodinu každý deň, ale musíme o ne každý deň požiadať. Veď máme “Internet banking”, pomysleli sme si a pokračovali ďalej vo vypisovaní zmluvy. O to väčšie bolo naše prekvapenie, keď nám pracovníčka oznámila, že “zadať overnight vklad žiaľ nie je možné cez Internet”. Po prednáške o tom, ako si môžeme každý deň ísť zadať na pobočku overnight vklad sme sa začali hmýriť na stoličkách a pracovníčka radšej prešla k druhej možnosti: fax. Vysvetlila nám ako každý deň večer manuálne prepisuje overnight príkazy, ktoré vyšli z faxového prístroja. Vlado už začal prevracať oči, mne však skrsla v hlave myšlienka: Máme predsa informačný systém a fax nie je nič iné ako dáta! Dopodpisovali sme zmluvy, zobrali sme si faxové číslo a prefotený podpisový vzor (ja sa nikdy neviem podpísať dvakrát rovnako a v banke s tým mám sústavný problém). Za tri hodinky aj s učením sa priľahlých technológií bolo spravené “faxovátko”, ktoré sa vždy večer pozrelo na stav účtu, vygenerovalo podpísanú žiadosť a odfaxovalo ju do banky.   
  
Spôsob faxovania som zvolil iný ako mail2fax. Inšpiráciou mi bol príbeh, ktorý mi rozprával kamarát pracujúci u alternatívneho hlasového operátora. Jeden ich zákazník chcel od nich analógovú telefónnu linku – a trval na tom, aby bola analógová. Tak mu zaviedli internetové pripojenie, na ktoré bolo pripojené jediné zariadenie, tzv. ATA (adaptér na analógový telefón). Je to malá krabička, ktorá má z jednej strany ethernetové pripojenie a z druhej RJ-11 konektor na analógový telefón. Keď to všetko fungovalo, zákazník víťazoslávne povedal, že to teda ide otestovať. Do ATA zasunul kábel z faxmodemovej karty z notebooku a pripojil sa na homebanking svojej banky. Krása tohto riešenia bola až magická – modem prekladal dáta na zvuk, ktorý precestoval krátku trasu až k ATA, tam sa premenil na dáta, ktoré cez internetové pripojenie operátora cestovali až k ústredni. Tá dáta premenila znova na zvuk, poslala do verejnej telefónnej siete, ktorou zvuk docestoval až k modemu jeho banky a tam sa zase premenil na dáta.  
  
Keďže som nevedel nájsť použiteľný modem, na ktorý by som sa chcel spoľahnúť, našiel som program iaxmodem, ktorý po VoIP simuluje klasický faxmodem, teda generuje digitálne dáta, ktoré po konverzii na analógový signál vydajú ten správny zvuk reprezentujúci iné dáta (obrázok), ktoré som chcel poslať. Ak ste sa v poslednej vete stratili, nevadí, svet telefónie a faxu je plný zdanlivo kontradiktívnych konštrukcií, ktoré telefónne spoločnosti vymýšľali dlhé roky. Takéto riešenie je síce veľmi nespoľahlivé, ale má istú nostalgickú hodnotu a okrem toho je lacnejšie, keďže máme veľmi veľa voľných minút na pevné siete, ktoré inak neminieme.  
  
Medzičasom si nás už zavolal aj riaditeľ pobočky banky, vysvetlil, že overnight vklady sa samozrejme dajú zadávať cez Internet, len o tom daná pracovníčka nevedela. Vzhľadom na to, že by si to vyžadovalo sledovať stav na účte, používať zložité autentifikačné mechanizmy banky a našu manuálnu prácu, zdvorilo sme túto ponuku odmietli. Radšej sa spoliehame na naskenovaný podpis podľa podpisového vzoru, ktorý banka z nejakého dôvodu považuje za bezpečnejší ako divoký Internet. Podrobnosti o tom, že ten obrázok aj tak cestuje cez divoký Internet a dá sa ešte ľahšie sfalšovať ako obyčajný HTTPS protokol som riaditeľovi banky radšej nespomínal, počkám na chvíľu, kým sa banka bude ochotná rozprávať aj s robotmi a umožní im zadávať príkazy a robiť za nás žiadosti. O krásnom svete automatizácie bankových služieb často snívam – až do chvíle, kým ma od večere nevyruší SMS s potvrdením overnight prevodu. Vtedy si trošku posmešne, ale s porozumením, pochopením a súcitom spomeniem na pracovníčku banky, ktorá predchvíľou prepisovala príkaz z faxu, ktorý vygeneroval môj systém. Viem, že čas automatizácie prišiel, akurát v tomto prípade si to musia na druhej strane “odmakať”. Nech žije fax!
