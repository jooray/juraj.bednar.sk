---
title: "Dovidenia .sk"
date: 2017-08-25 18:00
comments: true
categories: blog
tags: bitcoin
image: /posts/2017-08-25-dovidenia-sk.jpg
---

Podľa Facebooku vláda odklepla dodatok, ktorý zjednodušil prevod
vlastníctva domény .sk na firmu CentralNIC. Nebudem sa k tejto dlhej
dráme siahodlho vyjadrovať. Doména .sk mi je ukradnutá a nemám k nej
žiadny vrúcny vzťah. Pre moju budúcnosť je úplne nepodstatná. Počet
top level domén bol vo februári 2017 [podľa
Wikipedie](https://en.wikipedia.org/wiki/List_of_Internet_top-level_domains)
1528.

<!--more-->

Prvý problém je samozrejme v tom, že väčšina ľudí predpokladá, že k
doméne .sk majú nejaké špeciálne práva a teda je to nejakým spôsobom
"ich" doména. Hovorí o tom aj stránka [nasadomena.sk](https://www.nasadomena.sk/),
kde sa môžete dozvedieť pomerne presne čo sa stalo.

Doména podľa stránky bola komunite neprávom odobratá [jednoduchým hackom
so schránkou na matfyze](https://www.nasadomena.sk/historia/). Tomuto
príbehu verím a nebol pekný.

Faktom ostáva, že hack zafungoval a doménu odvtedy spravovala súkromná
spoločnosť. Návrh časti internetovej komunity bol buď prechod domény pod
správu nejakej neziskovky alebo štátu. Je to model českého CZ-NIC, ktorý
funguje naozaj dobre a nemám proti nemu nič. Ak by však toto "združenie"
malo dosah na peniaze z rozpočtu, bol by to problém. Ďalší problém je
ten, že od začiatku počítal so zoštátnením, len to tak nevolal.
[Proti tomuto návrhu som sa
ohradil trochu aj ja](https://platforma.slovensko.digital/t/sk-domena-a-zakon-o-kybernetickej-bezpecnosti/3853/9),
pretože predstava, že doména .sk bude spravovaná štátom (teda z mojich
daní) mi nepríde úplne lákavá a navyše bude odobratá firme, ktorej
momentálne patrí (a ak je to neprávom, tak to je ten problém, ktorý
treba riešiť - a dá sa riešiť stále).

Fér prístup by bol, keby sa ľudia a firmy, ktorým to naozaj vadí na
SK-NIC zložili a kúpili ho. Pridá to "skin in the game". Kľudne môžu založiť združenie,
ktoré pôžičky zakladajúcich členov vyplatí z budúceho zisku. Mne osobne
na tej doméne až tak nezáleží, takže preferujem riešenie - keď sa mi
niečo nepáči, prestanem to používať (viď nižšie).

Nepto komentoval: **"Vám nevadí, že SK-NIC má ročné revenue 5M
a reálny zisk 4M? Mne to vadí, lebo to považujem za peniaze nás
všetkých."**

## Čo s tým?

V prvom rade, nepovažujem to za peniaze nás všetkých. Sú to peniaze
tých, ktorí sa rozhodli zaregistrovať si .sk doménu, nie nás všetkých.
Práve návrh, aby doména prešla pod štát (v akejkoľvek podobe) by z toho
spravil problém nás všetkých.

Nie som priaznivcom filozofie "rozhodli o nás a my chudáci nič nemôžeme robiť".

Kroky, ktoré môžete urobiť:

 * Prestať používať .sk doménu (vitajte na novej adrese [juraj.bednar.io](https://juraj.bednar.io/))
 * Ak prevádzkujete webhosting, odporučte zákazníkovi iné domény ako .sk.
   Napríklad také, ktoré podporujú DNSSec, také, ktoré sú lacnejšie
   alebo akékoľvek iné. My zákazníkom už dlhé roky odporúčame radšej
   .com, ktorá je lacnejšia, dá sa zaregistrovať na niekoľko rokov
   dopredu a väčšinou podporuje najnovšie technológie. Alebo použite
   takú, ktorá má pekné API, nepotrebuje notárov alebo len máte na nich
   väčšiu maržu (alebo ak doménu dávate k hostingu zadarmo, tak takú,
   ktorá je pre vás menej nákladná).
 * Propagujte používanie iných domén medzi známymi a vo svojich firmách.
   Ak máte .sk doménu aj nejakú inú, používajte primárne tú inú.
   Presmerúvajte zákazníkov. Nepoužívajte .sk e-mail adresu. Cieľom
   tohto nie je ani tak to, aby CentralNICu zmizla revenue. K firme
   CentralNIC som indiferentný a aj tak sa to nestane, pretože väčšina
   ľudí aj firiem si bude chcieť chvíľu nechať .sk doménu kvôli starým
   linkám, adresám a spätnej kompatibilite. Ide o to, aby .sk doména
   nebola chápaná ako niečo, čo každá slovenská firma musí mať.

Ak sme si doteraz mysleli, že .sk je "naša doména", po dnešku je jasné, že
už nie je. Našťastie poskytovateľa registračných služieb si môžeme
vybrať a máme aspoň 1527 ďalších možností.

Ja to beriem ako príležitosť použiť kreativitu a pri registrovaní domény
vtipne použiť iné TLD. Pomáha mi v tom pekná služba
[domai.nr](http://www.domai.nr), ktorá vie pre názov nájsť voľné domény,
ktoré sa k nemu hodia.

## Dá sa to aj decentralizovane

Tu trochu spomeniem decentralizované riešenia. Domény sa dajú robiť
samozrejme aj decentralizovane. Prvou lastovičkou bol
[namecoin](https://namecoin.org/), ktorý
používal neoficálne gTLD .bit. Momentálne aktuálnou lastovičkou v tomto
smere je [ENS - Ethereum Name System](https://ens.domains) s neoficiálnou gTLD .eth.

Zaujímavosťou je, že tieto systémy umožňuje kompletnú decentralizáciu
registrácie názvov (vrátane domén). Takže sa dá vytvoriť gTLD, ktoré
nikto priamo nespravuje, aj keď je samozrejme možné prevádzkovať
old-skúl DNS infraštruktúru pre tých, ktorí preliezajú oficiálny DNS
strom. Zároveň tým, že sa domény dražia, je tu možnosť, že sa komunita
zloží na oficiálnu gTLD. To momentálne stojí na [doladení politiky pre
nové doménové mená
ICANNu](https://gnso.icann.org/en/group-activities/active/new-gtld-subsequent-procedures).
Ale ak môže mať svoju gTLD Google alebo Microsoft, nevidím dôvod, prečo
to neurobiť decentralizovane.

Výhodou je, že takéto gTLD je odolné voči cenzúre a zároveň implicitne
celkom bezpečné (spravovať sa dá iba s kľúčmi, s ktorými bolo
vytvorené). Integrácia s DNSSEC je navyše tiež pomerne jednoduchá a
Namecoin ju napríklad už podporuje.

Budúcnosť je svetlá, budúcnosť je decentralizovaná.

## Záver

Preto nefňukajme, prajme akcionárom starého SK-NICu veľa šťastia,
akcionárom nového vlastníka pekné zisky a radosť z novej domény
a keď budeme registrovať novú doménu, môžeme si vybrať z množstva
možností. SK-NIC nemá monopol na nič okrem domény .sk. Takže je to pocit
ako keď nám niekto ukradne doménu, ktorá sa nám páči - smutné, ale
nakoniec si aj tak zaregistrujeme inú.

Berme to pozitívne, rozšíril sa nám svet.

Internet nepozná hranice, tak sa uvoľnime a naozaj ich aspoň
tu ignorujme.

Dnes svet, zajtra slnečná sústava.
