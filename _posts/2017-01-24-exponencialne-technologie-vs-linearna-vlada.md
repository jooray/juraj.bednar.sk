---
title: "Exponenciálne technológie vs. lineárna vláda"
date: 2017-01-24 07:00
comments: true
categories: blog
image: /posts/2017-01-24-exponencialne-technologie-vs-linearna-vlada.jpg
tags:
 - slovak
---

Sú (minimálne) dva spôsoby riešenia problémov - pomocou podnikania a
pomocou politického procesu. Myslím si, že podnikanie je morálnejšie
(pretože riskovanie vzácnych zdrojov rovnako ako zisk je súkromné - a
teda ak sa to nepodarí, zaplatí to súkromný podnikateľ). V nasledujúcej
epizóde podcastu ukážem, že má aj lepšie štrukturálne vlastnosti ako
centralizované politické riešenia. V tomto blogu chcem povedať to, že ak
je odvetvie, v ktorom daný problém riešime v exponenciálnom rozvoji,
dokonca aj úplne na začiatku, najlepšie čo môže štátny úradník je rýchlo
uhnúť z cesty. Exponenciálne technológie lineárne politické riešenia
prevalcujú. [Je to ako snažiť sa pilníkom na nechty ísť na Mt.
Everest.](https://juraj.bednar.io/blog/2016/11/24/podpora-startupov-a-elektrickych-aut/).

<!--more-->

Nedávno som písal [blog o vzdelávaní v exponenciálnej
dobe](https://juraj.bednar.io/blog/2016/12/09/vzdelavanie/) a s [Robertom
Chovanculiakom sme v jednej epizóde podcastu rozoberali, prečo chudobné
deti v slumoch chodia do súkromných
škol](https://juraj.bednar.io/podcast/2017/01/02/robert-chovanculiak-o-sharing-economy/), aj napriek tomu, že štátne školy existujú a sú zadarmo. Konkrétny úryvok
celej tejto časti je tu:

<iframe width="560" height="315" src="//www.youtube-nocookie.com/embed/QkyIeFMinGo?rel=0" frameborder="0" allowfullscreen></iframe>

[Celý podcast tu](https://juraj.bednar.io/podcast/2017/01/02/robert-chovanculiak-o-sharing-economy/)


V [blogu som spomínal aj vytvorenie Čítanky pre urodzené slečny](https://juraj.bednar.io/blog/2016/12/09/vzdelavanie/), ktorá umožní miliónom detí získať vzdelanie bez toho, aby bolo treba učiteľov, školy a podobné inštitúcie. Miliónom chudobných detí v Afrike, ktoré nevedia po anglicky. Ak ste nevideli, pozrite si víziu.

<iframe width="560" height="315" src="//www.youtube-nocookie.com/embed/3Dnn7NFQPbQ?rel=0" frameborder="0" allowfullscreen></iframe>

Aby ste si nemysleli, že je to niečo, čo bude o dvadsať rokov, [1. marca
2017 sa ide do druhého kola, s piatimi hotovými
produktami](http://learning.xprize.org/about/schedule), ktoré budú
súťažiť o to, ktorý je najlepší - súťažiť budú v reálnych afrických
dedinách o to, ktorý z týchto open-source produktov najlepšie deti
vzdelá v základných veciach.

Niektorí ľudia tu hovoria o reforme slovenského školstva, s cieľom
vytvoriť politickú stranu, získať dostatočný volebný výsledok na to, aby
získali ministerstvo školstva a tak zreformovať školstvo. Sú pripravení
zažiť svoj "Kodak moment"?

Ak si myslíme, že edutech - vzdelávacie technológie - nastupujú na
exponenciálny rozvoj (čo si myslím nie len ja, všimnite si internet a
všelijaké coursery a podobne - podrobnejšie som o tom písal [v spomínanom
blogu](https://juraj.bednar.io/blog/2016/12/09/vzdelavanie/)), dokážeme
vzdelať obrovské množstvo ľudí za stále menej peňazí, kdekoľvek na
svete. To je tá exponenciála. A štát rieši "platy učiteľov", čo je podľa
mňa absolútne nezmyselná otázka.

Poďme si pozrieť ako ten "Kodak moment" vyzerá. Keď prišlo R&D oddelenie Kodaku za
boardom a predstavili im obrovský (fyzicky) 0.1megapixel digitálny
fotoaparát, Kodak povedal: "My sme v biznise krásnych fotografií s
obrovským rozlíšením a žijeme z filmov a fotopapiera, choďte s týmto
preč". Čo si neuvedomili, že k dnešnému iPhone 7 fotoaparátu je len 7
exponenciálnych krokov - stačí sedemkrát zdvojnásobiť tých 0.1MP!
(0.1x(2^7) = 12.8). Na začiatku to vyzerá stále ako nula - 0.1, 0.2,
0.4, 0.8. Všetko veľmi zlá kvalita. Porovnajme si to na fotke auta z
diaľky:

<img src="/images/posts/2017-01-24-exponencialne-technologie-vs-linearna-vlada-megapixels.jpg" alt="Porovnanie kvality fotografií"/>

Kodak v roku 2012 skrachoval. Instagram (okrem iných firiem) ich podľa mňa nahradil, je
v rovnakom biznise "uchovávania spomienok", aj keď nevlastní ani
nevyrába jediný fotoaparát - lebo už prebehla dematerializácia a
demokratizácia a fotoaparát majú najlacnejšie telefóny, ktorých je v
Afrike miliarda. Instagram kúpil Facebook za miliardu dolárov, momentálne je to
pre nich 30 miliárd dolárový asset.

Tento Kodak moment sa práve deje vo vzdelávaní.

Štátny úradník a ľudia, čo to nevidia vám povedia: "Choď do kelu so
svojimi vzdelávacími programami pre bohatých bratislavčanov, ktorých
učíš po večeroch programovať, ja riešim globálny problém vzdelania pre
cigánsku osadu pri Terchovej, nie vzdelanie bohatých belochov z
Bratislavy". Lenže kým sa niekto dostane do vlády a bude
ministrom školstva, kým dobojuje s úradníkmi, celou mašinériou, so
svojimi koaličnými partnermi a podobne, nastane tak 5 zdvojnásobení
a môže tam prísť akurát tak zhasnúť svetlo.

Lineárne rozmýšľajúca a fungujúca vláda so svojim slimáčim tempom postupného boja
proti úpadku (ani nie rozvoja) podľa mňa nemá šancu proti exponenciále. Môže tak maximálne
uhnúť z cesty. Teraz to znie smiešne, je to ako tsunami, ktoré ešte z
brehu ani nevidno, zdvojnásobuje sa pomerne málo aktivít (ale aj tie na
Slovensku sú a je ich pomerne dosť). Keď ale tsunami príde k brehu,
prevalcuje celý štátny školský systém skôr ako sa úradník stihne
nadýchnuť.

Ja chcem byť súčasťou tej exponenciály, nie toho lineárneho akože
zlepšovania niečoho, čo treba akurát tak vypnúť, aby to nemíňalo zdroje.
Kto chce byť posledný šéf Kodaku v 2012, ktorý vypĺňal formuláre na podanie
bankrotu? Ja chcem byť Instagram.
