---
title: "Večne nedokončený výškový hotel v severokórejskom Pchjongjangu, ktorý"
date: 2009-09-04 15:18
comments: true
external-url:
categories:
---
[<img src="http://6.asset.soup.io/asset/0450/2582_527b.jpeg" width="300" height="400" alt="2582_527b" />][1]

Večne nedokončený výškový hotel v severokórejskom Pchjongjangu, ktorý kedysi časopis Esquire označil za "najškaredšiu budovu v histórii ľudstva", oživila nová lesknúca sa presklená fasáda pripevnená na betónový kolos.  
  
 Ryungyong Hotel sa stal symbolom veľkolepých architektonických ambícií komunistického režimu, ktorý však 105-poschodovú budovu nedokázal dostavať od roku 1987.  
  
 "Hotel už nevyzerá taký spustnutý ako kedysi najmä kvôli reflexným sklám," konštatoval jeden zo skupiny juhokórejských turistov, ktorí sa nedávno vrátili z KĽDR.  
  
 Stavba s výškou 330 metrov je hlavnou dominantou severokórejskej metropoly. Je konštruovaná na centrálnom pôdoryse s tromi blokmi, ktoré sa vertikálne zužujú do pyramidálneho tvaru. Na vrchole by sa malo týčiť päť otáčavých reštaurácií a vyhliadková plošina.  
  
 Cudzinci žijúci v Pchjongjangu hovoria, že vlani začala s rekonštrukciou hotela egyptská firma Orascom Group.  
  
 Pozorovatelia tvrdia, že pokračovanie v jednom z najväčších stavebných projektov v KĽDR súvisí s prebiehajúcou propagandistickou kampaňou, ktorej leitmotívom je, že sa krajina stane "veľkou a prosperujúcou" do roku 2012. Výstavba sa začala v čase, keď sa Južná Kórea pripravovala na usporiadanie olympijských hier v Soule, ktoré si vyžiadali veľké stavebné projekty a tým sa chcel chudobný sever vyrovnať. V roku 1992 sa však výstavba nadobro ukončila, aj preto, že sa rok predtým rozpadol najväčší podporovateľ kórejského komunistického štátu - Sovietsky zväz.  
  
 Odvtedy Hotel Ryungyong získal v turistických sprievodcoch mnohé nelichotivé pomenovania ako Hotel Hrôza či Hotel Fantóm. Určitý čas Severná Kórea dokonca vyretušovávala hotel z fotografií Pchjongjangu.  
  
 Juhokórejskí architekti odhadujú náklady na dokončenie stavby na dve miliardy dolárov (1,4 miliardy eur), čo je, ako pripomína tlačová agentúra Reuters, viac ako desať percent z ročného hrubého domáceho produktu severokórejskej ekonomiky.

  [1]: http://www.sme.sk/c/5002958/najskaredsia-dominanta-sveta-ma-novu-fasadu.html
